多情卻似總無情，唯覺樽前笑不成。蠟燭有心還惜別，替人垂淚到天明。, 娉娉嫋嫋十三餘，豆蔻梢頭二月初。春風十里揚州路，捲上珠簾總不如。, 繁華事散逐香塵，流水無情草自春。日暮東風怨啼鳥，落花猶似墜樓人。, 青山隱隱水迢迢，秋盡江南草未凋。二十四橋明月夜，玉人何處教吹簫？, 落魄江南載酒行，楚腰纖細掌中輕。十年一覺揚州夢，贏得青樓薄倖名。, 銀燭秋光冷畫屏，輕羅小扇撲流螢。天階夜色涼如水，臥看牽牛織女星。, 清時有味是無能，閒愛孤雲靜愛僧。欲把一麾江海去，樂遊原上望昭陵。, 折戟沉沙鐵未銷，自將磨洗認前朝。東風不與周郎便，銅雀春深鎖二喬。, 煙籠寒水月籠沙，夜泊秦淮近酒家。商女不知亡國恨，隔江猶唱《後庭花》。, 旅館無良伴，凝情自悄然。寒燈思舊事，斷雁警愁眠。遠夢歸侵曉，家書到隔年。滄江好煙月，門系釣魚船。
