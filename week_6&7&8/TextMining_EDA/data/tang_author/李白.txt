床前明月光，疑是地上霜。舉頭望明月，低頭思故鄉。日照香爐生紫煙，遙看瀑布掛前川。飛流直下三千尺，疑是銀河落九天。李白乘舟將欲行，忽聞岸上踏歌聲。桃花潭水深千尺，不及汪倫送我情。有耳莫洗潁川水，有口莫食首陽蕨。含光混世貴無名，何用孤高比雲月？吾觀自古賢達人，功成不退皆殞身。子胥既棄吳江上，屈原終投湘水濱。陸機雄才豈自保？李斯稅駕苦不早。華亭鶴唳詎可聞？上蔡蒼鷹何足道？君不見吳中張翰稱達生，秋風忽憶江東行。且樂生前一杯酒，何須身後千載名？朝辭白帝彩雲間，千里江陵一日還。兩岸猿聲啼不住，輕舟已過萬重山。眾鳥高飛盡，孤雲獨去閒。相看兩不厭，只有敬亭山。合沓牽數峰，奔地鎮平楚。中間最高頂，髣髴接天語。天門中斷楚江開，碧水東流至此回。兩岸青山相對出，孤帆一片日邊來。趙客縵胡纓，吳鉤霜雪明。銀鞍照白馬，颯沓如流星。十步殺一人，千里不留行。事了拂衣去，深藏身與名。閒過信陵飲，脫劍膝前橫。將炙啖朱亥，持觴勸侯嬴。三杯吐然諾，五嶽倒為輕。眼花耳熱後，意氣素霓生。救趙揮金槌，邯鄲先震驚。千秋二壯士，煊赫大梁城。縱死俠骨香，不慚世上英。誰能書閤下，白首太玄經。舉頭忽見衡陽雁。千聲萬字情何限。叵而薄情夫。一行書也無。泣歸香閣恨。和淚掩紅粉。待雁卻回時。也無書寄伊。平林漠漠煙如織，寒山一帶傷心碧。暝色入高樓，有人樓上愁。玉階空佇立，宿鳥歸飛急。何處是歸程？長亭連短亭。金樽清酒鬥十千，玉盤珍羞直萬錢。停杯投箸不能食，拔劍四顧心茫然。欲渡黃河冰塞川，將登太行雪滿山。閒來垂釣碧溪上，忽復乘舟夢日邊。行路難，行路難，多歧路，今安在。長風破浪會有時，直掛雲帆濟滄海。青山橫北郭，白水繞東城。此地一為別，孤蓬萬里徵。浮雲遊子意，落日故人情。揮手自茲去，蕭蕭班馬鳴。峨眉山月半輪秋，影入平羌江水流。夜發清溪向三峽，思君不見下渝州。渡遠荊門外，來從楚國遊。山隨平野盡，江入大荒流。月下飛天境，雲生結海樓。仍憐故鄉水，萬里送行舟。明月出天山，蒼茫雲海間。長風幾萬裡，吹度玉門關。漢下白登道，胡窺青海灣。由來征戰地，不見有人還。戍客望邊邑，思歸多苦顏。高樓當此夜，嘆息未應閒。故人西辭黃鶴樓，煙花三月下揚州。孤帆遠影碧空盡，唯見長江天際流。楊花落儘子規啼，聞道龍標過五溪。我寄愁心與明月，隨君直到夜郎西。小時不識月，呼作白玉盤。又疑瑤臺鏡，飛在青雲端。仙人垂兩足，桂樹作團團。白兔搗藥成，問言與誰餐。蟾蜍蝕圓影，大明夜已殘。羿昔落九烏，天人清且安。陰精此淪惑，去去不足觀。憂來其如何，悽愴摧心肝。鳳凰臺上鳳凰遊，鳳去臺空江自流。吳宮花草埋幽徑，晉代衣冠成古丘。三山半落青天外，二水中分白鷺洲。總為浮雲能蔽日，長安不見使人愁。禁庭春晝，鶯羽披新繡。百草巧求花下鬥，只賭珠璣滿鬥。日晚卻理殘妝，御前閒舞霓裳。誰道腰肢窈窕，折旋笑得君王。禁闈清夜，月探金窗罅。玉帳鴛鴦噴蘭麝，時落銀燈香□。女伴莫話孤眠，六宮羅綺三千。一笑皆生百媚，宸衷教在誰邊？誰家玉笛暗飛聲，散入春風滿洛城。此夜曲中聞折柳，何人不起故園情。簫聲咽，秦娥夢斷秦樓月。秦樓月，年年柳色，灞陵傷別。樂遊原上清秋節，咸陽古道音塵絕。音塵絕，西風殘照，漢家陵闕。棄我去者，昨日之日不可留；亂我心者，今日之日多煩憂。長風萬里送秋雁，對此可以酣高樓。蓬萊文章建安骨，中間小謝又清發。俱懷逸興壯思飛，欲上青天攬明月。抽刀斷水水更流，舉杯銷愁愁更愁。人生在世不稱意，明朝散發弄扁舟。白日何短短，百年苦易滿。蒼穹浩茫茫，萬劫太極長。麻姑垂兩鬢，一半已成霜。天公見玉女，大笑億千場。吾欲攬六龍，回車掛扶桑。北斗酌美酒，勸龍各一觴。富貴非所願，與人駐顏光。燕草如碧絲，秦桑低綠枝。當君懷歸日，是妾斷腸時。春風不相識，何事入羅幃。危樓高百尺，手可摘星辰。不敢高聲語，恐驚天上人。從軍玉門道，逐虜金微山。笛奏梅花曲，刀開明月環。鼓聲鳴海上，兵氣擁雲間。願斬單于首，長驅靜鐵關。百戰沙場碎鐵衣，城南已合數重圍。突營射殺呼延將，獨領殘兵千騎歸。越王句踐破吳歸，義士還鄉盡錦衣。宮女如花滿春殿，只今惟有鷓鴣飛。春陽如昨日，碧樹鳴黃鸝。蕪然蕙草暮，颯爾涼風吹。天秋木葉下，月冷莎雞悲。坐愁群芳歇，白露凋華滋。燕支黃葉落，妾望自登臺。海上碧雲斷，單于秋色來。胡兵沙塞合，漢使玉關回。徵客無歸日，空悲蕙草摧。青天有月來幾時，我今停杯一問之：人攀明月不可得，月行卻與人相隨？皎如飛鏡臨丹闕，綠煙滅盡清輝發？但見宵從海上來，寧知曉向雲間沒？白兔搗藥秋復春，嫦娥孤棲與誰鄰？今人不見古時月，今月曾經照古人。古人今人若流水，共看明月皆如此。唯願當歌對酒時，月光長照金樽裡。玉階生白露，夜久侵羅襪。卻下水晶簾，玲瓏望秋月。西上蓮花山，迢迢見明星。素手把芙蓉，虛步躡太清。霓裳曳廣帶，飄拂昇天行。邀我登雲臺，高揖衛叔卿。恍恍與之去，駕鴻凌紫冥。俯視洛陽川，茫茫走胡兵。流血塗野草，豺狼盡冠纓。斗酒渭城邊，壚頭醉不眠。梨花千樹雪，楊葉萬條煙。惜別傾壺醑，臨分贈馬鞭。看君潁上去，新月到應圓。水色南天遠，舟行若在虛。遷人發佳興，吾子訪閒居。日落看歸鳥，潭澄羨躍魚。聖朝思賈誼，應降紫泥書。尋陽五溪水，沿洄直入巫山裡。勝境由來人共傳，君到南中自稱美。送君別有八月秋，颯颯蘆花復益愁。雲帆望遠不相見，日暮長江空自流。桃李得日開，榮華照當年。東風動百物，草木盡欲言。枯枝無醜葉，涸水吐清泉。大力運天地，羲和無停鞭。功名不早著，竹帛將何宣。桃李務青春，誰能貫白日。富貴與神仙，蹉跎成兩失。金石猶銷鑠，風霜無久質。畏落日月後，強歡歌與酒。秋霜不惜人，倏忽侵蒲柳。暮從碧山下，山月隨人歸。卻顧所來徑，蒼蒼橫翠微。相攜及田家，童稚開荊扉。綠竹入幽徑，青蘿拂行衣。歡言得所憩，美酒聊共揮。長歌吟松風，曲盡河星稀。我醉君復樂，陶然共忘機。蜀僧抱綠綺，西下峨眉峰。為我一揮手，如聽萬壑鬆。客心洗流水，餘響入霜鍾。不覺碧山暮，秋雲暗幾重。風吹柳花滿店香，吳姬壓酒喚客嘗。金陵子弟來相送，欲行不行各盡觴。請君試問東流水，別意與之誰短長。鏡湖三百里，菡萏發荷花。五月西施採，人看隘若耶。回舟不待月，歸去越王家。明朝驛使發，一夜絮徵袍。素手抽針冷，那堪把剪刀。裁縫寄遠道，幾日到臨洮。吾愛孟夫子，風流天下聞。紅顏棄軒冕，白首臥鬆雲。醉月頻中聖，迷花不事君。高山安可仰，徒此揖清芬。白日與明月，晝夜尚不閒。況爾悠悠人，安得久世間。傳聞海水上，乃有蓬萊山。玉樹生綠葉，靈仙每登攀。一食駐玄發，再食留紅顏。吾欲從此去，去之無時還。美人卷珠簾，深坐顰蛾眉。但見淚痕溼，不知心恨誰。新人如花雖可寵，故人似玉由來重。花性飄揚不自持，玉心皎潔終不移。故人昔新今尚故，還見新人有故時。請看陳後黃金屋，寂寂珠簾生網絲。牛渚西江夜，青天無片雲。登舟望秋月，空憶謝將軍。餘亦能高詠，斯人不可聞。明朝掛帆席，楓葉落紛紛。美女渭橋東，春還事蠶作。五馬如飛龍，青絲結金絡。不知誰家子，調笑來相謔。妾本秦羅敷，玉顏豔名都。綠條映素手，採桑向城隅。使君且不顧，況復論秋胡。寒螿愛碧草，鳴鳳棲青梧。託心自有處，但怪傍人愚。徒令白日暮，高駕空踟躕。黃雲城邊烏欲棲，歸飛啞啞枝上啼。機中織錦秦川女，碧紗如煙隔窗語。停梭悵然憶遠人，獨宿孤房淚如雨。犬吠水聲中，桃花帶雨濃。樹深時見鹿，溪午不聞鍾。野竹分青靄，飛泉掛碧峰。無人知所去，愁倚兩三鬆。樓觀岳陽盡，川迥洞庭開。雁引愁心去，山銜好月來。雲間連下榻，天上接行杯。醉後涼風起，吹人舞袖回。問餘何意棲碧山，笑而不答心自閒。桃花流水窅然去，別有天地非人間。戰地何昏昏。戰士如群蟻。氣重日輪紅。血染蓬蒿紫。烏烏銜人肉。食悶飛不起。昨日城上人。今日城下鬼。旗色如羅星。鼙聲殊未已。妾家夫與兒。俱在鼙聲裡。清溪清我心，水色異諸水。借問新安江，見底何如此。人行明鏡中，鳥度屏風裡。向晚猩猩啼，空悲遠遊子。白酒新熟山中歸，黃雞啄黍秋正肥。呼童烹雞酌白酒，兒女嬉笑牽人衣。高歌取醉欲自慰，起舞落日爭光輝。遊說萬乘苦不早，著鞭跨馬涉遠道。會稽愚婦輕買臣，餘亦辭家西入秦。仰天大笑出門去，我輩豈是蓬蒿人。君為女蘿草，妾作兔絲花。輕條不自引，為逐春風斜。百丈託遠鬆，纏綿成一家。誰言會面易，各在青山崖。女蘿發馨香，兔絲斷人腸。枝枝相糾結，葉葉競飄揚。生子不知根，因誰共芬芳。中巢雙翡翠，上宿紫鴛鴦。若識二草心，海潮亦可量。見說蠶叢路，崎嶇不易行。山從人面起，雲傍馬頭生。芳樹籠秦棧，春流繞蜀城。升沉應已定，不必問君平。若耶溪邊採蓮女，笑隔荷花共人語。日照新妝水底明，風飄香袖空中舉。岸上誰家遊冶郎，三三五五映垂楊。紫騮嘶入落花去，見此踟躕空斷腸。蘭陵美酒鬱金香，玉碗盛來琥珀光。但使主人能醉客，不知何處是他鄉。龍馬花雪毛，金鞍五陵豪。秋霜切玉劍，落日明珠袍。鬥雞事萬乘，軒蓋一何高。弓摧南山虎，手接太行猱。酒後競風采，三杯弄寶刀。殺人如剪草，劇孟同遊遨。發憤去函谷，從軍向臨洮。叱吒經百戰，匈奴盡奔逃。歸來使酒氣，未肯拜蕭曹。羞入原憲室，荒淫隱蓬蒿。君歌楊叛兒，妾勸新豐酒。何許最關人，烏啼白門柳。烏啼隱楊花，君醉留妾家。博山爐中沉香火，雙煙一氣凌紫霞。漢帝寵阿嬌，貯之黃金屋。咳唾落九天，隨風生珠玉。寵極愛還歇，妒深情卻疏。長門一步地，不肯暫回車。雨落不上天，水覆難再收。君情與妾意，各自東西流。昔日芙蓉花，今成斷根草。以色事他人，能得幾時好。天下傷心處，勞勞送客亭。春風知別苦，不遣柳條青。勸君莫拒杯，春風笑人來。桃李如舊識，傾花向我開。流鶯啼碧樹，明月窺金罍。昨日朱顏子，今日白髮催。棘生石虎殿，鹿走姑蘇臺。自古帝王宅，城闕閉黃埃。君若不飲酒，昔人安在哉。蒲萄酒，金叵羅，吳姬十五細馬馱。青黛畫眉紅錦靴，道字不正嬌唱歌。玳瑁筵中懷裡醉，芙蓉帳底奈君何。木蘭之枻沙棠舟，玉簫金管坐兩頭。美酒樽中置千斛，載妓隨波任去留。仙人有待乘黃鶴，海客無心隨白鷗。屈平辭賦懸日月，楚王臺榭空山丘。興酣落筆搖五嶽，詩成笑傲凌滄洲。功名富貴若長在，漢水亦應西北流。兩人對酌山花開，一杯一杯復一杯。我醉欲眠卿且去，明朝有意抱琴來。融融白玉輝，映我青蛾眉。寶鏡似空水，落花如風吹。出門望帝子，盪漾不可期。安得黃鶴羽，一報佳人知。日本晁卿辭帝都，征帆一片繞蓬壺。明月不歸沉碧海，白雲愁色滿蒼梧。我宿五松下，寂寥無所歡。田家秋作苦，鄰女夜舂寒。跪進雕胡飯，月光明素盤。令人慚漂母，三謝不能餐。天回北斗掛西樓，金屋無人螢火流。月光欲到長門殿，別作深宮一段愁。桂殿長愁不記春，黃金四屋起秋塵。夜懸明鏡青天上，獨照長門宮裡人。日出東方隈，似從地底來。歷天又入海，六龍所舍安在哉？其始與終古不息，人非元氣安能與之久裴回。草不謝榮於春風，木不怨落於秋天。誰揮鞭策驅四運，萬物興歇皆自然。羲和羲和，汝奚汩沒於荒淫之波。魯陽何德，駐景揮戈。逆道違天，矯誣實多。吾將囊括大塊，浩然與溟涬同科。大鵬飛兮振八裔，中天摧兮力不濟。餘風激兮萬世，遊扶桑兮掛石袂。後人得之傳此，仲尼亡兮誰為出涕。姑蘇臺上烏棲時，吳王宮裡醉西施。吳歌楚舞歡未畢，青山欲銜半邊日。銀箭金壺漏水多，起看秋月墜江波。東方漸高奈樂何。舊苑荒臺楊柳新，菱歌清唱不勝春。只今惟有西江月，曾照吳王宮裡人。雲想衣裳花相容，春風拂檻露華濃。若非群玉山頭見，會向瑤臺月下逢。一枝穠豔露凝香，雲雨巫山枉斷腸。借問漢宮誰得似，可憐飛燕倚新妝。名花傾國兩相歡，長得君王帶笑看。解釋春風無限恨，沉香亭北倚闌干。西上太白峰，夕陽窮登攀。太白與我語，為我開天關。願乘泠風去，直出浮雲間。舉手可近月，前行若無山。一別武功去，何時復更還？霜落荊門江樹空，布帆無恙掛秋風。此行不為鱸魚鱠，自愛名山入剡中。紀叟黃泉裡，還應釀老春。夜臺無曉日，沽酒與何人。天回北斗掛西樓，金屋無人螢火流。月光欲到長門殿，別作深宮一段愁。桂殿長愁不記春，黃金四屋起秋塵。夜懸明鏡青天上，獨照長門宮裡人。送君灞陵亭，灞水流浩浩。上有無花之古樹，下有傷心之春草。我向秦人問路歧，雲是王粲南登之古道。古道連綿走西京，紫闕落日浮雲生。正當今夕斷腸處，黃鸝愁絕不忍聽.金陵夜寂涼風發，獨上高樓望吳越。白雲映水搖空城，白露垂珠滴秋月。月下沉吟久不歸，古來相接眼中稀。解道澄江淨如練，令人長憶謝玄暉。烈士擊玉壺，壯心惜暮年。三杯拂劍舞秋月，忽然高詠涕泗漣。鳳凰初下紫泥詔，謁帝稱觴登御筵。揄揚九重萬乘主，謔浪赤墀青瑣賢。朝天數換飛龍馬，敕賜珊瑚白玉鞭。世人不識東方朔，大隱金門是謫仙。西施宜笑復宜顰，醜女效之徒累身。君王雖愛蛾眉好，無奈宮中妒殺人。大漢無中策，匈奴犯渭橋。五原秋草綠，胡馬一何驕。命將徵西極，橫行陰山側。燕支落漢家，婦女無華色。轉戰渡黃河，休兵樂事多。蕭條清萬里，瀚海寂無波。我來竟何事，高臥沙丘城。城邊有古樹，日夕連秋聲。魯酒不可醉，齊歌空復情。思君若汶水，浩蕩寄南征。子房未虎嘯，破產不為家。滄海得壯士，椎秦博浪沙。報韓雖不成，天地皆振動。潛匿游下邳，豈曰非智勇。我來圯橋上，懷古欽英風。惟見碧流水，曾無黃石公。嘆息此人去，蕭條徐泗空。楚山秦山皆白雲，白雲處處長隨君。長隨君，君入楚山裡，雲亦隨君渡湘水。湘水上，女蘿衣，白雲堪臥君早歸。江城如畫裡，山曉望晴空。兩水夾明鏡，雙橋落彩虹。人煙寒橘柚，秋色老梧桐。誰念北樓上，臨風懷謝公。晨趨紫禁中，夕待金門詔。觀書散遺帙，探古窮至妙。片言苟會心，掩卷忽而笑。青蠅易相點，白雪難同調。本是疏散人，屢貽褊促誚。雲天屬清朗，林壑憶遊眺。或時清風來，閒倚欄下嘯。嚴光桐廬溪，謝客臨海嶠。功成謝人間，從此一投釣。蜀國曾聞子規鳥，宣城還見杜鵑花。一叫一回腸一斷，三春三月憶三巴。醉別復幾日，登臨遍池臺。何時石門路，重有金樽開。秋波落泗水，海色明徂徠。飛蓬各自遠，且盡手中杯。黃河西來決崑崙，咆哮萬里觸龍門。波滔天，堯諮嗟。大禹理百川，兒啼不窺家。殺湍湮洪水，九州始蠶麻。其害乃去，茫然風沙。被髮之叟狂而痴，清晨臨流欲奚為。旁人不惜妻止之，公無渡河苦渡之。虎可搏，河難憑，公果溺死流海湄。有長鯨白齒若雪山，公乎公乎掛罥於其間，箜篌所悲竟不還。我有萬古宅，嵩陽玉女峰。長留一片月，掛在東溪鬆。爾去掇仙草，菖蒲花紫茸。歲晚或相訪，青天騎白龍。我覺秋興逸，誰雲秋興悲。山將落日去，水與晴空宜。魯酒白玉壺，送行駐金羈。歇鞍憩古木，解帶掛橫枝。歌鼓川上亭，曲度神飆吹。雲歸碧海夕，雁沒青天時。相失各萬里，茫然空爾思。今日雲景好，水綠秋山明。攜壺酌流霞，搴菊泛寒榮。地遠松石古，風揚弦管清。窺觴照歡顏，獨笑還自傾。落帽醉山月，空歌懷友生。胡風吹代馬，北擁魯陽關。吳兵照海雪，西討何時還。半渡上遼津，黃雲慘無顏。老母與子別，呼天野草間。白馬繞旌旗，悲鳴相追攀。白楊秋月苦，早落豫章山。本為休明人，斬虜素不閒。豈惜戰鬥死，為君掃凶頑。精感石沒羽，豈雲憚險艱。樓船若鯨飛，波盪落星灣。此曲不可奏，三軍鬢成斑。白馬金羈遼海東，羅帷繡被臥春風。落月低軒窺燭盡，飛花入戶笑床空。對酒不覺暝，落花盈我衣。醉起步溪月，鳥還人亦稀。船下廣陵去，月明徵虜亭。山花如繡頰，江火似流螢。垂楊拂綠水，搖豔東風年。花明玉關雪，葉暖金窗煙。美人結長想，對此心悽然。攀條折春色，遠寄龍庭前。嚴風吹霜海草凋，筋幹精堅胡馬驕。漢家戰士三十萬，將軍兼領霍嫖姚。流星白羽腰間插，劍花秋蓮光出匣。天兵照雪下玉關，虜箭如沙射金甲。雲龍風虎盡交回，太白入月敵可摧。敵可摧，旄頭滅，履胡之腸涉胡血。懸胡青天上，埋胡紫塞傍。胡無人，漢道昌。客自長安來，還歸長安去。狂風吹我心，西掛咸陽樹。此情不可道，此別何時遇。望望不見君，連山起煙霧。太守耀清威，乘閒弄晚暉。江沙橫獵騎，山火繞行圍。箭逐雲鴻落，鷹隨月兔飛。不知白日暮，歡賞夜方歸。麗莫似漢宮妃，謙莫似黃家女。黃女持謙齒髮高，漢妃恃麗天庭去。人生容德不自保，聖人安用推天道。君不見蔡澤嵌枯詭怪之形狀，大言直取秦丞相。又不見田千秋才智不出人，一朝富貴如有神。二侯行事在方冊，泣麟老人終困厄。夜光抱恨良嘆悲，日月逝矣吾何之。玉不自言如桃李，魚目笑之卞和恥。楚國青蠅何太多，連城白璧遭讒毀。荊山長號泣血人，忠臣死為刖足鬼。聽曲知甯戚，夷吾因小妻。秦穆五羊皮，買死百里奚。洗拂青雲上，當時賤如泥。朝歌鼓刀叟，虎變磻溪中。一舉釣六合，遂荒營丘東。平生渭水曲，誰識此老翁。奈何今之人，雙目送飛鴻。彷彿古容儀，含愁帶曙輝。露如今日淚，苔似昔年衣。有恨同湘女，無言類楚妃。寂然芳靄內，猶若待夫歸。相逢紅塵內，高揖黃金鞭。萬戶垂楊裡，君家阿那邊。虜陣橫北荒，胡星曜精芒。羽書速驚電，烽火晝連光。虎竹救邊急，戎車森已行。明主不安席，按劍心飛揚。推轂出猛將，連旗登戰場。兵威衝絕漠，殺氣凌穹蒼。列卒赤山下，開營紫塞傍。途冬沙風緊，旌旗颯凋傷。畫角悲海月，征衣卷天霜。揮刃斬樓蘭，彎弓射賢王。單于一平蕩，種落自奔亡。收功報天子，行歌歸咸陽。流水去絕國，浮雲辭故關。水或戀前浦，雲猶歸舊山。恨君流沙去，棄妾漁陽間。玉箸夜垂流，雙雙落朱顏。黃鳥坐相悲，綠楊誰更攀。織錦心草草，挑燈淚斑斑。窺鏡不自識，況乃狂夫還。朝披夢澤雲，笠釣青茫茫。暮跨紫鱗去，海氣侵肌涼。庭中繁樹乍含芳，紅錦重重翦作囊。還合炎蒸留爍景，題來渭得好篇章。獨漉水中泥，水濁不見月。不見月尚可，水深行人沒。越鳥從南來，胡鷹亦北度。我欲彎弓向天射，惜其中道失歸路。落葉別樹，飄零隨風。客無所託，悲與此同。羅帷舒捲，似有人開。明月直入，無心可猜。雄劍掛壁，時時龍鳴。不斷犀象，繡澀苔生。國恥未雪，何由成名。神鷹夢澤，不顧鴟鳶。為君一擊，摶鵬九天。白馬誰家子，黃龍邊塞兒。天山三丈雪，豈是遠行時。春蕙忽秋草，莎雞鳴西池。風摧寒棕響，月入霜閨悲。憶與君別年，種桃齊蛾眉。桃今百餘尺，花落成枯枝。終然獨不見，流淚空自知。醉來脫寶劍，旅憩高堂眠。中夜忽驚覺，起立明燈前。開軒聊直望，曉雪河冰壯。哀哀歌苦寒，鬱郁獨惆悵。傅說版築臣，李斯鷹犬人。欻起匡社稷，寧復長艱辛。而我胡為者，嘆息龍門下。富貴未可期，殷憂向誰寫。去去淚滿襟，舉聲樑甫吟。青雲當自致，何必求知音。紫閣連終南，青冥天倪色。憑崖望咸陽，宮闕羅北極。萬井驚畫出，九衢如弦直。渭水銀河清，橫天流不息。朝野盛文物，衣冠何翕赩。廄馬散連山，軍容威絕域。伊皋運元化，衛霍輸筋力。歌鐘樂未休，榮去老還逼。圓光過滿缺，太陽移中昃。不散東海金，何爭西飛匿。無作牛山悲，惻愴淚沾臆。我思仙人，乃在碧海之東隅。海寒多天風，白波連山倒蓬壺。長鯨噴湧不可涉，撫心茫茫淚如珠。西來青鳥東飛去，願寄一書謝麻姑。未洗染塵纓，歸來芳草平。一條藤徑綠，萬點雪峰晴。地冷葉先盡，谷寒雲不行。嫩篁侵舍密，古樹倒江橫。白犬離村吠，蒼苔壁上生。穿廚孤雉過，臨屋舊猿鳴。木落禽巢在，籬疏獸路成。拂床蒼鼠走，倒篋素魚驚。洗硯修良策，敲鬆擬素貞。此時重一去，去合到三清。騮馬新跨白玉鞍，戰罷沙場月色寒。城頭鐵鼓聲猶震，匣裡金刀血未乾。館娃日落歌吹深。月寒江清夜沉沉。美人一笑千黃金。垂羅舞縠揚哀音。郢中白雪且莫吟。子夜吳歌動君心。動君心。冀君賞。願作天池雙鴛鴦。一朝飛去青雲上。鏗鳴鐘，考朗鼓。歌白鳩，引拂舞。白鳩之白誰與鄰，霜衣雪襟誠可珍。含哺七子能平均。食不咽，性安馴。首農政，鳴陽春。天子刻玉杖，鏤形賜耆人。白鷺亦白非純真，外潔其色心匪仁。闕五德，無司晨，胡為啄我葭下之紫鱗。鷹鸇鵰鶚，貪而好殺。鳳凰雖大聖，不願以為臣。三十六離宮，樓臺與天通。閣道步行月，美人愁煙空。恩疏寵不及，桃李傷春風。淫樂意何極，金輿向回中。萬乘出黃道，千旗揚彩虹。前軍細柳北，後騎甘泉東。豈問渭川老，寧邀襄野童。秋暮瑤池宴，歸來樂未窮。紫騮行且嘶，雙翻碧玉蹄。臨流不肯渡，似惜錦障泥。白雪關山遠，黃雲海戍迷。揮鞭萬里去，安得念春閨。今日竹林宴，我家賢侍郎。三杯容小阮，醉後發清狂。船上齊橈樂，湖心泛月歸。白鷗閒不去，爭拂酒筵飛。剗卻君山好，平鋪湘水流。巴陵無限酒，醉殺洞庭秋。鏡湖流水漾清波，狂客歸舟逸興多。山陰道士如相見，應寫黃庭換白鵝。郢門一為客，巴月三成弦。朔風正搖落，行子愁歸旋。杳杳山外日，茫茫江上天。人迷洞庭水，雁度瀟湘煙。清曠諧宿好，緇磷及此年。百齡何盪漾，萬化相推遷。空謁蒼梧帝，徒尋溟海仙。已聞蓬海淺，豈見三桃圓。倚劍增浩嘆，捫襟還自憐。終當遊五湖，濯足滄浪泉。黃山四千仞，三十二蓮峰。丹崖夾石柱，菡萏金芙蓉。伊昔升絕頂，下窺天目鬆。仙人煉玉處，羽化留餘蹤。亦聞溫伯雪，獨往今相逢。採秀辭五嶽，攀巖歷萬重。歸休白鵝嶺，渴飲丹砂井。鳳吹我時來，雲車爾當整。去去陵陽東，行行芳桂叢。回溪十六度，碧嶂盡晴空。他日還相訪，乘橋躡彩虹。紫燕黃金瞳，啾啾搖綠騣。平明相馳逐，結客洛門東。少年學劍術，凌轢白猿公。珠袍曳錦帶，匕首插吳鴻。由來萬夫勇，挾此生雄風。託交從劇孟，買醉入新豐。笑盡一杯酒，殺人都市中。羞道易水寒，從令日貫虹。燕丹事不立，虛沒秦帝宮。舞陽死灰人，安可與成功。聞道稽山去，偏宜謝客才。千巖泉灑落，萬壑樹縈迴。東海橫秦望，西陵繞越臺。湖清霜鏡曉，濤白雪山來。八月枚乘筆，三吳張翰杯。此中多逸興，早晚向天臺。雨後煙景綠，晴天散餘霞。東風隨春歸，發我枝上花。花落時欲暮，見此令人嗟。願遊名山去，學道飛丹砂。黃鶴西樓月，長江萬里情。春風三十度，空憶武昌城。送爾難為別，銜杯惜未傾。湖連張樂地，山逐泛舟行。諾為楚人重，詩傳謝脁清。滄浪吾有曲，寄入棹歌聲。第一百七十八卷安石泛溟渤，獨嘯長風還。逸韻動海上，高情出人間。靈異可並跡，澹然與世閒。我來五松下，置酒窮躋攀。徵古絕遺老，因名五松山。五鬆何清幽，勝境美沃州。蕭颯鳴洞壑，終年風雨秋。響入百泉去，聽如三峽流。剪竹掃天花，且從傲吏遊。龍堂若可憩，吾欲歸精修。深宮高樓入紫清，金作蛟龍盤繡楹。佳人當窗弄白日，弦將手語彈鳴箏。春風吹落君王耳，此曲乃是昇天行。因出天池泛蓬瀛，樓船蹙沓波浪驚。三千雙蛾獻歌笑，撾鍾考鼓宮殿傾，萬姓聚舞歌太平。我無為，人自寧。三十六帝欲相迎，仙人飄翩下雲輧。帝不去，留鎬京。安能為軒轅，獨往入窅冥。小臣拜獻南山壽，陛下萬古垂鴻名。遠海動風色，吹愁落天涯。南星變大火，熱氣餘丹霞。光景不可回，六龍轉天車。荊人泣美玉，魯叟悲匏瓜。功業若夢裡，撫琴髮長嗟。裴生信英邁，屈起多才華。歷抵海岱豪，結交魯朱家。復攜兩少女，豔色驚荷葩。雙歌入青雲，但惜白日斜。窮溟出寶貝，大澤饒龍蛇。明主倘見收，煙霞路非賒。時命若不會，歸應煉丹砂。銜悲上隴首，腸斷不見君。流水若有情，幽哀從此分。蒼茫愁邊色，惆悵落日曛。山外接遠天，天際復有云。白雁從中來，飛鳴苦難聞。足系一書札，寄言難離群。離群心斷絕，十見花成雪。胡地無春暉，徵人行不歸。相思杳如夢，珠淚溼羅衣。天落白玉棺，王喬辭葉縣。一去未千年，漢陽復相見。猶乘飛鳧舄，尚識仙人面。鬢髮何青青，童顏皎如練。吾曾弄海水，清淺嗟三變。果愜麻姑言，時光速流電。與君數杯酒，可以窮歡宴。白雲歸去來，何事坐交戰。淮南望江南，千里碧山對。我行倦過之，半落青天外。宗英佐雄郡，水陸相控帶。長川豁中流，千里瀉吳會。君心亦如此，包納無小大。搖筆起風霜，推誠結仁愛。訟庭垂桃李，賓館羅軒蓋。何意蒼梧雲，飄然忽相會。才將聖不偶，命與時俱背。獨立山海間，空老聖明代。知音不易得，撫劍增感慨。當結九萬期，中途莫先退。清晨登巴陵，周覽無不極。明湖映天光，徹底見秋色。秋色何蒼然，際海俱澄鮮。山青滅遠樹，水綠無寒煙。來帆出江中，去鳥向日邊。風清長沙浦，山空雲夢田。瞻光惜頹發，閱水悲徂年。北渚既盪漾，東流自潺湲。郢人唱白雪，越女歌採蓮。聽此更腸斷，憑崖淚如泉。右軍本清真，瀟灑出風塵。山陰過羽客，愛此好鵝賓。掃素寫道經，筆精妙入神。書罷籠鵝去，何曾別主人。攀天莫登龍，走山莫騎虎。貴賤結交心不移，唯有嚴陵及光武。周公稱大聖，管蔡寧相容。漢謠一斗粟，不與淮南舂。兄弟尚路人，吾心安所從。他人方寸間，山海幾千重。輕言託朋友，對面九疑峰。開花必早落，桃李不如鬆。管鮑久已死，何人繼其蹤。秦樓出佳麗，正值朝日光。陌頭能駐馬，花處復添香。我居清空表，君處紅埃中。仙人持玉尺，廢君多少才。玉尺不可盡，君才無時休。咽服十二環，奄有仙人房。暮騎紫麟去，海氣侵肌涼。贈我累累珠，靡靡明月光。吳會一浮雲，飄如遠行客。功業莫從就，歲光屢奔迫。良圖俄棄捐，衰疾乃綿劇。古琴藏虛匣，長劍掛空壁。楚冠懷鍾儀，越吟比莊舄。國門遙天外，鄉路遠山隔。朝憶相如臺，夜夢子云宅。旅情初結緝，秋氣方寂歷。風入松下清，露出草間白。故人不可見，幽夢誰與適。寄書西飛鴻，贈爾慰離析。登高望四海。天地何漫漫。霜被群物秋。風飄大荒寒。榮華東流水。萬事皆波瀾。白日掩徂輝。浮雲無定端。梧桐巢燕雀。枳棘棲鴛鸞。且復歸去來。劍歌行路難。沙墩至樑苑，二十五長亭。大舶夾雙櫓，中流鵝鸛鳴。雲天掃空碧，川嶽涵餘清。飛鳧從西來，適與佳興並。眷言王喬鳥，婉孌故人情。復此親懿會，而增交道榮。沿洄且不定，飄忽悵徂徵。暝投淮陰宿，欣得漂母迎。斗酒烹黃雞，一餐感素誠。予為楚壯士，不是魯諸生。有德必報之，千金恥為輕。緬書羈孤意，遠寄棹歌聲。燕南壯士吳門豪，築中置鉛魚隱刀。感君恩重許君命，太山一擲輕鴻毛。白髮四老人，昂藏南山側。偃臥鬆雪間，冥翳不可識。雲窗拂青靄，石壁橫翠色。龍虎方戰爭，於焉自休息。秦人失金鏡，漢祖升紫極。陰虹濁太陽，前星遂淪匿。一行佐明聖，倏起生羽翼。功成身不居，舒捲在胸臆。窅冥合元化，茫昧信難測。飛聲塞天衢，萬古仰遺則。聖達有去就，潛光愚其德。魚與龍同池，龍去魚不測。當時版築輩，豈知傅說情。一朝和殷羹，光氣為列星。伊尹生空桑，捐庖佐皇極。桐宮放太甲，攝政無愧色。三年帝道明，委質終輔翼。曠哉至人心，萬古可為則。時命或大繆，仲尼將奈何。鸞鳳忽覆巢，麒麟不來過。龜山蔽魯國，有斧且無柯。歸來歸去來，宵濟越洪波。踏踏馬頭誰見過，眼看北斗直天河。西風羅幕生翠波，鉛華笑妾顰青蛾。為君起唱長相思。簾外嚴霜皆倒飛，明星爛爛東方陲。紅霞稍出東南涯，陸郎去矣乘斑騅。來日一身，攜糧負薪。道長食盡，苦口焦脣。今日醉飽，樂過千春。仙人相存，誘我遠學。海陵三山，陸憩五嶽。乘龍天飛，目瞻兩角。授以神藥，金丹滿握。蟪蛄蒙恩。深愧短促。思填東海，強銜一木。道重天地，軒師廣成。蟬翼九五，以求長生。下士大笑，如蒼蠅聲。冬夜夜寒覺夜長，沉吟久坐坐北堂。冰合井泉月入閨，金缸青凝照悲啼。金缸滅，啼轉多。掩妾淚，聽君歌。歌有聲，妾有情。情聲合，兩無違。一語不入意，從君萬曲樑塵飛。朝見裴叔則，朗如行玉山，黃河落天走東海，萬里寫入胸懷間。身騎白黿不敢度，金高南山買君顧。裴回六合無相知，飄若浮雲且西去。二室凌青天，三花含紫煙。中有蓬海客，宛疑麻姑仙。道在喧莫染，跡高想已綿。時餐金鵝蕊，屢讀青苔篇。八極恣遊憩，九垓長周旋。下瓢酌潁水，舞鶴來伊川。還歸空山上，獨拂秋霞眠。蘿月掛朝鏡，松風鳴夜弦。潛光隱嵩嶽，煉魄棲雲幄。霓裳何飄颻，鳳吹轉綿邈。願同西王母，下顧東方朔。紫書倘可傳，銘骨誓相學。康樂上官去，永嘉遊石門。江亭有孤嶼，千載跡猶存。我來遊秋浦，三入桃陂源。千峰照積雪，萬壑盡啼猿。興與謝公合，文因周子論。掃崖去落葉，席月開清樽。溪當大樓南，溪水正南奔。回作玉鏡潭，澄明洗心魂。此中得佳境，可以絕囂喧。清夜方歸來，酣歌出平原。別後經此地，為餘謝蘭蓀。登高丘，望遠海。六鰲骨已霜，三山流安在。扶桑半摧折，白日沈光彩。銀臺金闕如夢中，秦皇漢武空相待。精衛費木石，黿鼉無所憑。君不見驪山茂陵盡灰滅，牧羊之子來攀登。盜賊劫寶玉，精靈竟何能。窮兵黷武今如此，鼎湖飛龍安可乘。吳刀剪綵縫舞衣。明妝麗服奪春暉。揚眉轉袖若雪飛。傾城獨立世所稀。激楚結風醉忘歸。高堂月落燭已微。玉釵掛纓君莫違。登高丘而望遠海，六鰲骨已霜，三山流安在？扶桑半摧折，白日沉光彩。銀臺金闕如夢中，秦皇漢武空相待。精衛費木石，黿鼉無所憑。君不見驪山茂陵盡灰滅，牧羊之子來攀登。盜賊劫寶玉，精靈竟何能。窮兵黷武今如此，鼎湖飛龍安可乘？西施越溪女，出自苧蘿山。秀色掩今古，荷花羞玉顏。浣紗弄碧水，自與清波閒。皓齒信難開，沉吟碧雲間。勾踐徵絕豔，揚蛾入吳關。提攜館娃宮，杳渺詎可攀。一破夫差國，千秋竟不還。胡關饒風沙。蕭索竟終古。木落秋草黃。登高望戎虜。荒城空大漠。邊邑無遺堵。白骨橫千霜。嵯峨蔽榛莽。借問誰凌虐。天驕毒威武。赫怒我聖皇。勞師事鼙鼓。陽和變殺氣。發卒騷中土。三十六萬人。哀哀淚如雨。且悲就行役。安得營農圃。不見征戍兒。豈知關山苦。李牧今不在。邊人飼豺虎。鸚鵡來過吳江水，江上洲傳鸚鵡名。鸚鵡西飛隴山去，芳洲之樹何青青。煙開蘭葉香風暖，岸夾桃花錦浪生。遷客此時徒極目，長洲孤月向誰明。尋幽無前期，乘興不覺遠。蒼崖渺難涉，白日忽欲晚。未窮三四山，已歷千萬轉。寂寂聞猿愁，行行見雲收。高鬆來好月，空谷宜清秋。溪深古雪在，石斷寒泉流。峰巒秀中天，登眺不可盡。丹丘遙相呼，顧我忽而哂。遂造窮谷間，始知靜者閒。留歡達永夜，清曉方言還。魏帝營八極，蟻觀一禰衡。黃祖斗筲人，殺之受惡名。吳江賦鸚鵡，落筆超群英。鏘鏘振金玉，句句欲飛鳴。鷙鶚啄孤鳳，千春傷我情。五嶽起方寸，隱然詎可平。才高竟何施，寡識冒天刑。至今芳洲上，蘭蕙不忍生。春草如有意，羅生玉堂陰。東風吹愁來，白髮坐相侵。獨酌勸孤影，閒歌面芳林。長鬆爾何知，蕭瑟為誰吟。手舞石上月，膝橫花間琴。過此一壺外，悠悠非我心。小隱慕安石，遠遊學屈平。天書訪江海，雲臥起鹹京。入侍瑤池宴，出陪玉輦行。誇胡新賦作，諫獵短書成。但奉紫霄顧，非邀青史名。莊周空說劍，墨翟恥論兵。拙薄遂疏絕，歸閒事耦耕。顧無蒼生望，空愛紫芝榮。寥落暝霞色，微茫舊壑情。秋山綠蘿月，今夕為誰明。不向東山久，薔薇幾度花。白雲還自散，明月落誰家。我今攜謝妓，長嘯絕人群。欲報東山客，開關掃白雲。處世若大夢，胡為勞其生。所以終日醉，頹然臥前楹。覺來盼庭前，一鳥花間鳴。借問此何時，春風語流鶯。感之慾嘆息，對酒還自傾。浩歌待明月，曲盡已忘情。魯叟談五經，白髮死章句。問以經濟策，茫如墜煙霧。足著遠遊履，首戴方山巾。緩步從直道，未行先起塵。秦家丞相府，不重褒衣人。君非叔孫通，與我本殊倫。時事且未達，歸耕汶水濱。廓落青雲心，交結黃金盡。富貴翻相忘，令人忽自哂。蹭蹬鬢毛斑，盛時難再還。巨源咄石生，何事馬蹄間。綠蘿長不厭，卻欲還東山。君為魯曾子，拜揖高堂裡。叔繼趙平原，偏承明主恩。風霜推獨坐，旌節鎮雄藩。虎士秉金鉞，蛾眉開玉樽。才高幕下去，義重林中言。水宿五溪月，霜啼三峽猿。東風春草綠，江上候歸軒。月皎昭陽殿，霜清長信宮。天行乘玉輦，飛燕與君同。更有留情處，承恩樂未窮。誰憐團扇妾，獨坐怨秋風。秦王掃六合。虎視何雄哉。揮劍決浮雲。諸侯盡西來。明斷自天啟。大略駕群才。收兵鑄金人。函谷正東開。銘功會稽嶺。騁望琅琊臺。刑徒七十萬。起土驪山隈。尚採不死藥。茫然使心哀。連弩射海魚。長鯨正崔嵬。額鼻象五嶽。揚波噴雲雷。鬈鬣蔽青天。何由睹蓬萊。徐市載秦女。樓船幾時回。但見三泉下。金棺葬寒灰。雲臥三十年，好閒復愛仙。蓬壺雖冥絕，鸞鶴心悠然。歸來桃花巖，得憩雲窗眠。對嶺人共語，飲潭猿相連。時升翠微上，邈若羅浮巔。兩岑抱東壑，一嶂橫西天。樹雜日易隱，崖傾月難圓。芳草換野色，飛蘿搖春煙。入遠構石室，選幽開上田。獨此林下意，杳無區中緣。永辭霜臺客，千載方來旋。桃花開東園。含笑誇白日。偶蒙東風榮。生此豔陽質。豈無佳人色。但恐花不實。宛轉龍火飛。零落早相失。詎知南山鬆。獨立自蕭瑟。我家敬亭下，輒繼謝公作。相去數百年，風期宛如昨。登高素秋月，下望青山郭。俯視鴛鷺群，飲啄自鳴躍。夫子雖蹭蹬，瑤臺雪中鶴。獨立窺浮雲，其心在寥廓。時來顧我笑，一飯葵與藿。世路如秋風，相逢盡蕭索。腰間玉具劍，意許無遺諾。壯士不可輕，相期在雲閣。魏都接燕趙，美女誇芙蓉。淇水流碧玉，舟車日奔衝。青樓夾兩岸，萬室喧歌鐘。天下稱豪貴，遊此每相逢。洛陽蘇季子，劍戟森詞鋒。六印雖未佩，軒車若飛龍。黃金數百鎰，白璧有幾雙。散盡空掉臂，高歌賦還邛。落魄乃如此，何人不相從。遠別隔兩河，雲山杳千重。何時更杯酒，再得論心胸。龍虎謝鞭策，鵷鸞不司晨。君看海上鶴，何似籠中鶉。獨用天地心，浮雲乃吾身。雖將簪組狎，若與煙霞親。季父有英風，白眉超常倫。一官即夢寐，脫屣歸西秦。竇公敞華筵，墨客盡來臻。燕歌落胡雁，郢曲回陽春。征馬百度嘶，遊車動行塵。躊躇未忍去，戀此四座人。餞離駐高駕，惜別空殷勤。何時竹林下，更與步兵鄰。韓信在淮陰，少年相欺凌。屈體若無骨，壯心有所憑。一遭龍顏君，嘯吒從此興。千金答漂母，萬古共嗟稱。而我竟何為，寒苦坐相仍。長風入短袂，兩手如懷冰。故友不相恤，新交寧見矜。摧殘檻中虎，羈紲韝上鷹。何時騰風雲，搏擊申所能。天宮水西寺，雲錦照東郭。清湍鳴回溪，綠水繞飛閣。涼風日瀟灑，幽客時憩泊。五月思貂裘，謂言秋霜落。石蘿引古蔓，岸筍開新籜。吟玩空復情，相思爾佳作。鄭公詩人秀，逸韻巨集寥廓。何當一來遊，愜我雪山諾。鳳飛九千仞。五章備彩珍。銜書且虛歸。空入周與秦。橫絕歷四海。所居未得鄰。吾營紫河車。千載落風塵。藥物祕海嶽。採鉛青溪濱。時登大樓山。舉首望仙真。羽駕滅去影。飈車絕回輪。尚恐丹液遲。志願不及申。徒霜鏡中發。羞彼鶴上人。桃李何處開。此花非我春。唯應清都境。長與韓眾親。抱玉入楚國。見疑古所聞。良寶終見棄。徒勞三獻君。直木忌先伐。芳蘭哀自焚。盈滿天所損。沉冥道為群。東海泛碧水。（泛一作沉）西關乘紫雲。魯連及柱史。可以躡清芬。一百四十年。國容何赫然。隱隱五鳳樓。峨峨橫三川。王侯象星月。賓客如雲煙。鬥雞金宮裡。蹴鞠瑤臺邊。舉動搖白日。指揮回青天。當塗何翕忽。失路長棄捐。獨有揚執戟。閉關草太玄。蒼蒼雲鬆，落落綺皓。春風爾來為阿誰，蝴蝶忽然滿芳草。秀眉霜雪顏桃花，骨青髓綠長美好。稱是秦時避世人，勸酒相歡不知老。各守麋鹿志，恥隨龍虎爭。欻起佐太子，漢王乃復驚。顧謂戚夫人，彼翁羽翼成。歸來商山下，泛若雲無情。舉觴酹巢由，洗耳何獨清。浩歌望嵩嶽，意氣還相傾。秦欺趙氏璧，卻入邯鄲宮。本是楚家玉，還來荊山中。丹彩瀉滄溟，精輝凌白虹。青蠅一相點，流落此時同。卓絕道門秀，談玄乃支公。延蘿結幽居，剪竹繞芳叢。涼花拂戶牖，天籟鳴虛空。憶我初來時，蒲萄開景風。今茲大火落，秋葉黃梧桐。水色夢沅湘，長沙去何窮。寄書訪衡嶠，但與南飛鴻。南都信佳麗，武闕橫西關。白水真人居，萬商羅鄽闤。高樓對紫陌，甲第連青山。此地多英豪，邈然不可攀。陶朱與五羖，名播天壤間。麗華秀玉色，漢女嬌朱顏。清歌遏流雲，豔舞有餘閒。遨遊盛宛洛，冠蓋隨風還。走馬紅陽城，呼鷹白河灣。誰識臥龍客，長吟愁鬢斑。修蛇橫洞庭，吞象臨江島。積骨成巴陵，遺言聞楚老。水窮三苗國，地窄三湘道。歲晏天崢嶸，時危人枯槁。思歸陰喪亂，去國傷懷抱。郢路方丘墟，章華亦傾倒。風悲猿嘯苦，木落鴻飛早。日隱西赤沙，月明東城草。關河望已絕，氛霧行當掃。長叫天可聞，吾將問蒼昊。高堂粉壁圖蓬瀛，燭前一見滄洲清。洪波洶湧山崢嶸，皎若丹丘隔海望赤城。光中乍喜嵐氣滅，謂逢山陰晴後雪。回溪碧流寂無喧，又如秦人月下窺花源。瞭然不覺清心魂，只將疊嶂鳴秋猿。與君對此歡未歇，放歌行吟達明發。卻顧海客揚雲帆，便欲因之向溟渤。朝披夢澤雲，笠釣青茫茫。尋絲得雙鯉，中有三元章。篆字若丹蛇，逸勢如飛翔。歸來問天老，奧義不可量。金刀割青素，靈文爛煌煌。咽服十二環，奄見仙人房。暮跨紫鱗去，海氣侵肌涼。龍子善變化，化作梅花妝。贈我累累珠，靡靡明月光。勸我穿絳縷，系作裙間襠。挹子以攜去，談笑聞遺香。人生燭上花，光滅巧妍盡。春風繞樹頭，日與化工進。只知雨露貪，不聞零落盡。我昔飛骨時，慘見當塗墳。青松靄朝霞，縹緲山丁村。既死明月魄，無復玻璃魂。念此一脫灑，長嘯祭崑崙。醉著鸞皇衣，星斗俯可捫。君子枉清盼，不知東走迷。離家來幾月，絡緯鳴中閨。桃李君不言，攀花願成蹊。那能吐芳信，惠好相招攜。我有結綠珍，久藏濁水泥。時人棄此物，乃與燕珉齊。摭拭欲贈之，申眉路無梯。遼東慚白豕，楚客羞山雞。徒有獻芹心，終流泣玉啼。只應自索漠，留舌示山妻。漢道昔雲季，群雄方戰爭。霸圖各未立，割據資豪英。赤伏起頹運，臥龍得孔明。當其南陽時，隴畝躬自耕。魚水三顧合，風雲四海生。武侯立岷蜀，壯志吞鹹京。何人先見許，但有崔州平。餘亦草間人，頗懷拯物情。晚途值子玉，華髮同衰榮。託意在經濟，結交為弟兄。毋令管與鮑，千載獨知名。遊子東南來，自宛適京國。飄然無心雲，倏忽復西北。訪戴昔未偶，尋嵇此相得。愁顏發新歡，終宴敘前識。閻公漢庭舊，沈鬱富才力。價重銅龍樓，聲高重門側。寧期此相遇，華館陪遊息。積雪明遠峰，寒城鎖春色。主人蒼生望，假我青雲翼。風水如見資，投竿佐皇極。雨色秋來寒，風嚴清江爽。孤高繡衣人，瀟灑青霞賞。平生多感激，忠義非外獎。禍連積怨生，事及徂川往。楚邦有壯士，鄢郢翻掃蕩。申包哭秦庭，泣血將安仰。鞭屍辱已及，堂上羅宿莽。頗似今之人，蟊賊陷忠讜。渺然一水隔，何由稅歸鞅。日夕聽猿怨，懷賢盈楚想。馬上相逢揖馬鞭，客中相見客中憐。欲邀擊築悲歌飲，正值傾家無酒錢。江東風光不借人，枉殺落花空自春。黃金逐手快意盡，昨日破產今朝貧。丈夫何事空嘯傲，不如燒卻頭上巾。君為進士不得進，我被秋霜生旅鬢。時清不及英豪人，三尺童兒重廉藺。匣中盤劍裝魚昔魚，閒在腰間未用渠。且將換酒與君醉，醉歸託宿吳專諸。西登香爐峰，南見瀑布水。掛流三百丈，噴壑數十里。欻如飛電來，隱若白虹起。初驚河漢落，半灑雲天裡。仰觀勢轉雄，壯哉造化功。海風吹不斷，江月照還空。空中亂潈射，左右洗青壁。飛珠散輕霞，流沫沸穹石。而我樂名山，對之心益閒。無論漱瓊液，還得洗塵顏。且諧宿所好，永願辭人間。神女歿幽境，湯池流大川。陰陽結炎炭，造化開靈泉。地底爍朱火，沙旁歊素煙。沸珠躍明月，皎鏡涵空天。氣浮蘭芳滿，色漲桃花然。精覽萬殊入，潛行七澤連。愈疾功莫尚，變盈道乃全。濯纓掬清泚，晞髮弄潺湲。散下楚王國，分澆宋玉田。可以奉巡幸，奈何隔窮偏。獨隨朝宗水，赴海輸微涓。誰道此水廣，狹如一匹練。江夏黃鶴樓，青山漢陽縣。大語猶可聞，故人難可見。君草陳琳檄，我書魯連箭。報國有壯心，龍顏不回眷。西飛精衛鳥，東海何由填。鼓角徒悲鳴，樓船習征戰。抽劍步霜月，夜行空庭遍。長呼結浮雲，埋沒顧榮扇。他日觀軍容，投壺接高宴。麥隴青青三月時，白雉朝飛挾兩雌。錦衣繡翼何離褷，犢牧採薪感之悲。春天和，白日暖。啄食飲泉勇氣滿，爭雄鬥死繡頸斷。雉子班奏急管絃，傾心酒美盡玉碗。枯楊枯楊爾生稊，我獨七十而孤棲。彈弦寫恨意不盡，瞑目歸黃泥。秋髮已種種，所為竟無成。閒傾魯壺酒，笑對劉公榮。謂我是方朔，人間落歲星。白衣千萬乘，何事去天庭。君亦不得意，高歌羨鴻冥。世人若醯雞，安可識梅生。雖為刀筆吏，緬懷在赤城。餘亦如流萍，隨波樂休明。自有兩少妾，雙騎駿馬行。東山春酒綠，歸隱謝浮名。遊莫逐炎洲翠，棲莫近吳宮燕。吳宮火起焚巢窠，炎洲逐翠遭網羅。蕭條兩翅蓬蒿下，縱有鷹鸇奈若何。朝入天苑中，謁帝蓬萊宮。青山映輦道，碧樹搖蒼空。謬題金閨籍，得與銀臺通。待詔奉明主，抽毫頌清風。歸時落日晚，躞蹀浮雲驄。人馬本無意，飛馳自豪雄。入門紫鴛鴦，金井雙梧桐。清歌弦古曲，美酒沽新豐。快意且為樂，列筵坐群公。光景不可留，生世如轉蓬。早達勝晚遇，羞比垂釣翁。海水不可解，連江夜為潮。俄然浦嶼闊，岸去酒船遙。惜別耐取醉，鳴榔且長謠。天明爾當去，應便有風飄。白鷺洲前月，天明送客回。青龍山後日，早出海雲來。流水無情去，征帆逐吹開。相看不忍別，更進手中杯。痛飲龍筇下，燈青月復寒。醉歌驚白鷺，半夜起沙灘。岑公相門子，雅望歸安石。奕世皆夔龍，中臺竟三拆。至人達機兆，高揖九州伯。奈何天地間，而作隱淪客。貴道能全真，潛輝臥幽鄰。探元入窅默，觀化遊無垠。光武有天下，嚴陵為故人。雖登洛陽殿，不屈巢由身。餘亦謝明主，今稱偃蹇臣。登高覽萬古，思與廣成鄰。蹈海寧受賞，還山非問津。西來一搖扇，共拂元規塵。有時忽惆悵，匡坐至夜分。平明空嘯吒，思欲解世紛。心隨長風去，吹散萬里雲。羞作濟南生，九十誦古文。不然拂劍起，沙漠收奇勳。老死阡陌間，何因揚清芬。夫子今管樂，英才冠三軍。終與同出處，豈將沮溺群。昔在長安醉花柳，五侯七貴同杯酒。氣岸遙凌豪士前，風流肯落他人後。夫子紅顏我少年，章臺走馬著金鞭。文章獻納麒麟殿，歌舞淹留玳瑁筵。與君自謂長如此，寧知草動風塵起。函谷忽驚胡馬來，秦宮桃李嚮明開。我愁遠謫夜郎去，何日金雞放赦回。晨登瓦官閣，極眺金陵城。鐘山對北戶，淮水入南榮。漫漫雨花落，嘈嘈天樂鳴。兩廊振法鼓，四角吹風箏。杳無霄漢上，仰攀日月行。山空霸氣滅，地古寒陰生。寥廓雲海晚，蒼茫宮觀平。門餘閶闔字，樓識鳳凰名。雷作百川動，神扶萬栱傾。靈光一向貴，長此鎮吳京。敬亭一回首，目盡天南端。仙者五六人，常聞此遊盤。溪流琴高水，石聳麻姑壇。白龍降陵陽，黃鶴呼子安。羽化騎日月，雲行翼鴛鸞。下視宇宙間，四溟空波瀾。汰絕目下事，從之復何難。百歲落半途，前期浩漫漫。強食不成味，清晨起長嘆。願隨子明去，煉火燒金丹。蘇武在匈奴，十年持漢節。白雁上林飛，空傳一書札。牧羊邊地苦，落日歸心絕。渴飲月窟冰，飢餐天上雪。東還沙塞遠，北愴河梁別。泣把李陵衣，相看淚成血。霜落江始寒，楓葉綠未脫。客行悲清秋，永路苦不達。滄波眇川汜，白日隱天末。停棹依林巒，驚猿相叫聒。夜分河漢轉，起視溟漲闊。涼風何蕭蕭，流水鳴活活。浦沙淨如洗，海月明可掇。蘭交空懷思，瓊樹詎解渴。勖哉滄洲心，歲晚庶不奪。幽賞頗自得，興遠與誰豁。魯連賣談笑，豈是顧千金。陶朱雖相越，本有五湖心。餘亦南陽子，時為樑甫吟。蒼山容偃蹇，白日惜頹侵。願一佐明主，功成還舊林。西來何所為，孤劍託知音。鳥愛碧山遠，魚遊滄海深。呼鷹過上蔡，賣畚向嵩岑。他日閒相訪，丘中有素琴。楚水清若空，遙將碧海通。人分千里外，興在一杯中。谷鳥吟晴日，江猿嘯晚風。平生不下淚，於此泣無窮。第一百七十五卷嗷嗷空城雀，身計何戚促。本與鷦鷯群，不隨鳳凰族。提攜四黃口，飲乳未嘗足。食君糠秕餘，嘗恐烏鳶逐。恥涉太行險，羞營覆車粟。天命有定端，守分絕所欲。第一百六十五卷將軍發白馬，旌節度黃河。簫鼓聒川嶽，滄溟湧濤波。武安有振瓦，易水無寒歌。鐵騎若雪山，飲流涸滹沱。揚兵獵月窟，轉戰略朝那。倚劍登燕然，邊烽列嵯峨。蕭條萬里外，耕作五原多。一掃清大漠，包虎戢金戈。歌鼓燕趙兒，魏姝弄鳴絲。粉色豔日彩，舞袖拂花枝。把酒顧美人，請歌邯鄲詞。清箏何繚繞，度曲綠雲垂。平原君安在，科斗生古池。座客三千人，於今知有誰。我輩不作樂，但為後代悲。捲簾聊舉目，露溼草綿芊。古岫藏雲毳，空庭織碎煙。水紋愁不起，風線重難牽。盡日扶犁叟，往來江樹前。天台鄰四明，華頂高百越。門標赤城霞，樓棲滄島月。憑高登遠覽，直下見溟渤。雲垂大鵬翻，波動巨鰲沒。風潮爭洶湧，神怪何翕忽。觀奇蹟無倪，好道心不歇。攀條摘朱實，服藥鍊金骨。安得生羽毛，千春臥蓬闕。聞道春還未相識，走傍寒梅訪訊息。昨夜東風入武陽，陌頭楊柳黃金色。碧水浩浩雲茫茫，美人不來空斷腸。預拂青山一片石，與君連日醉壺觴。辟邪伎作鼓吹驚，雉子班之奏曲成，喔咿振迅欲飛鳴。扇錦翼，雄風生。雙雌同飲啄，趫悍誰能爭。乍向草中耿介死，不求黃金籠下生。天地至廣大，何惜遂物情。善卷讓天子，務光亦逃名。所貴曠士懷，朗然合太清。疇昔未識君。知君好賢才。隨山起館宇。鑿石營池臺。星火五月中。景風從南來。數枝石榴發。一丈荷花開。恨不當此時。相過醉金□。【壘土換缶】我行值木落。月苦清猿哀。永夜達五更。吳歈送瓊杯。酒酣欲起舞。四座歌相催。日出遠海明。軒車且徘徊。更游龍潭去。枕石拂莓苔。西門秦氏女，秀色如瓊花。手揮白楊刀，清晝殺仇家。羅袖灑赤血，英氣凌紫霞。直上西山去，關吏相邀遮。婿為燕國王，身被詔獄加。犯刑若履虎，不畏落爪牙。素頸未及斷，摧眉伏泥沙。金雞忽放赦，大辟得寬賒。何慚聶政姊，萬古共驚嗟。南軒有孤鬆，柯葉自綿冪。清風無閒時，瀟灑終日夕。陰生古苔綠，色染秋煙碧。何當凌雲霄，直上數千尺。真僧閉精宇，滅跡含達觀。列嶂圖雲山，攢峰入霄漢。丹崖森在目，清晝疑卷幔。蓬壺來軒窗，瀛海入几案。煙濤爭噴薄，島嶼相凌亂。征帆飄空中，瀑水灑天半。崢嶸若可陟，想像徒盈嘆。杳與真心冥，遂諧靜者玩。如登赤城裡，揭步滄洲畔。即事能娛人，從茲得消散。結髮未識事，所交盡豪雄。卻秦不受賞，擊晉寧為功。小節豈足言，退耕舂陵東。歸來無產業，生事如轉蓬。一朝烏裘敝，百鎰黃金空。彈劍徒激昂，出門悲路窮。吾兄青雲士，然諾聞諸公。所以陳片言，片言貴情通。棣華倘不接，甘與秋草同。朝飲蒼梧泉，夕棲碧海煙。寧知鸞鳳意，遠託椅桐前。慕藺豈曩古，攀嵇是當年。愧非黃石老，安識子房賢。功業嗟落日，容華棄徂川。一語已道意，三山期著鞭。蹉跎人間世，寥落壺中天。獨見遊物祖，探元窮化先。何當共攜手，相與排冥筌。長劍一杯酒，男兒方寸心。洛陽因劇孟，託宿話胸襟。但仰山嶽秀，不知江海深。長安復攜手，再顧重千金。君乃輶軒佐，予叨翰墨林。高風摧秀木，虛彈落驚禽。不取回舟興，而來命駕尋。扶搖應借力，桃李願成陰。笑吐張儀舌，愁為莊舄吟。誰憐明月夜，腸斷聽秋砧。何處夜行好，月明白笴陂。山光搖積雪，猿影掛寒枝。但恐佳景晚，小令歸棹移。人來有清興，及此有相思。白笴夜長嘯，爽然溪谷寒。魚龍動陂水，處處生波瀾。天借一明月，飛來碧雲端。故鄉不可見，腸斷正西看。夜宿峰頂寺。舉手捫星辰。不敢高聲語。恐驚天上人。別來幾春未還家，玉窗五見櫻桃花。況有錦字書，開緘使人嗟。至此腸斷彼心絕。雲鬟綠鬢罷梳結，愁如迴飆亂白雪。去年寄書報陽臺，今年寄書重相催。東風兮東風，為我吹行雲使西來。待來竟不來，落花寂寂委青苔。十五入漢宮，花顏笑春紅。君王選玉色，侍寢金屏中。薦枕嬌夕月，卷衣戀春風。寧知趙飛燕，奪寵恨無窮。沉憂能傷人，綠鬢成霜蓬。一朝不得意，世事徒為空。鷫鸘換美酒，舞衣罷雕龍。寒苦不忍言，為君奏絲桐。腸斷絃亦絕，悲心夜忡忡。何處聞秋聲，翛翛北窗竹。回薄萬古心，攬之不盈掬。靜坐觀眾妙，浩然媚幽獨。白雲南山來，就我檐下宿。懶從唐生決，羞訪季主卜。四十九年非，一往不可復。野情轉蕭灑，世道有翻覆。陶令歸去來，田家酒應熟。朝涉白水源，暫與人俗疏。島嶼佳境色，江天涵清虛。目送去海雲，心閒遊川魚。長歌盡落日，乘月歸田廬。翡翠黃金縷，繡成歌舞衣。若無雲間月，誰可比光輝。秀色一如此，多為眾女譏。君恩移昔愛，失寵秋風歸。愁苦不窺鄰，泣上流黃機。天寒素手冷，夜長燭復微。十日不滿匹，鬢蓬亂若絲。猶是可憐人，容華世中稀。向君發皓齒，顧我莫相違。客從崑崙來，遺我雙玉璞。雲是古之得道者西王母食之餘，食之可以凌太虛。受之頗謂絕今昔，求識江淮人猶乎比石。如今雖在卞和手，□□正憔悴，了了知之亦何益。恭聞士有調相如，始從鎬京還，復欲鎬京去。能上秦王殿，何時回光一相眄。欲投君，保君年，幸君持取無棄捐。無棄捐，服之與君俱神仙。飄飄江風起，蕭颯海樹秋。登艫美清夜，掛席移輕舟。月隨碧山轉，水合青天流。杳如星河上，但覺雲林幽。歸路方浩浩，徂川去悠悠。徒悲蕙草歇，復聽菱歌愁。岸曲迷後浦，沙明瞰前洲。懷君不可見，望遠增離憂。我行至商洛，幽獨訪神仙。園綺復安在，雲蘿尚宛然。荒涼千古跡，蕪沒四墳連。伊昔鍊金鼎，何年閉玉泉。隴寒惟有月，鬆古漸無煙。木魅風號去，山精雨嘯旋。紫芝高詠罷，青史舊名傳。今日並如此，哀哉信可憐。惻惻泣路歧。哀哀悲素絲。路歧有南北。素絲易變移。萬事固如此。人生無定期。田竇相傾奪。賓客互盈虧。世途多翻覆。交道方險口。【山戲】斗酒強然諾。寸心終自疑。張陳竟火滅。蕭朱亦星離。眾鳥集榮柯。窮魚守枯池。嗟嗟失權客。勤問何所規。客有思天台，東行路超忽。濤落浙江秋，沙明浦陽月。今遊方厭楚，昨夢先歸越。且盡秉燭歡，無辭凌晨發。我家小阮賢，剖竹赤城邊。詩人多見重，官燭未曾然。興引登山屐，情催泛海船。石橋如可度，攜手弄雲煙。世人種桃李，皆在金張門。攀折爭捷徑，及此春風暄。一朝天霜下，榮耀難久存。安知南山桂，綠葉垂芳根。清陰亦可託，何惜樹君園。白楊雙行行，白馬悲路傍。晨興見曉月，更似發雲陽。溧水通吳關，逝川去未央。故人萬化盡，閉骨茅山岡。天上墜玉棺，泉中掩龍章。名飛日月上，義與風雲翔。逸氣竟莫展，英圖俄夭傷。楚國一老人，來嗟龔勝亡。有言不可道，雪泣憶蘭芳。馬如一匹練。明日過吳門。乃是要離客。西來欲報恩。笑開燕匕首。拂拭竟無言。狄犬吠清洛。天津成塞垣。愛子隔東魯。空悲斷腸猿。林回棄白璧。千里阻同奔。君為我致之。輕齎涉淮原。精誠合天道。不愧遠遊魂。飯顆山頭逢杜甫，頂戴笠子日卓午。借問別來太瘦生，總為從前作詩苦。日照錦城頭，朝光散花樓。金窗夾繡戶，珠箔懸銀鉤。飛梯綠雲中，極目散我憂。暮雨向三峽，春江繞雙流。今來一登望，如上九天遊。蜀國多仙山，峨眉邈難匹。周流試登覽，絕怪安可悉？青冥倚天開，彩錯疑畫出。泠然紫霞賞，果得錦囊術。雲間吟瓊簫，石上弄寶瑟。平生有微尚，歡笑自此畢。煙容如在顏，塵累忽相失。倘逢騎羊子，攜手凌白日。寶塔凌蒼蒼，登攀覽四荒。頂高元氣合，標出海雲長。永珍分空界，三天接畫樑。水搖金剎影，日動火珠光。鳥拂瓊簾度，霞連繡栱張。目隨徵路斷，心逐去帆揚。露浴梧楸白，霜催橘柚黃。玉毫如可見，於此照迷方。西嶽蓮花山。迢迢見明星。素手把芙蓉。虛步躡太清。霓裳曳廣帶。飄拂昇天行。邀我登雲臺。高揖衛叔卿。恍恍與之去。駕鴻凌紫冥。俯視洛陽川。茫茫走胡兵。流血塗野草。豺狼盡冠纓。玄風變太古。道喪無時還。擾擾季葉人。雞鳴趨四關。但識金馬門。誰知蓬萊山。白首死羅綺。笑歌無時閒。綠酒哂丹液。青娥凋素顏。大儒揮金椎。琢之詩禮間。蒼蒼三株樹。冥目焉能攀。春水月峽來，浮舟望安極。正是桃花流，依然錦江色。江色綠且明，茫茫與天平。逶迤巴山盡，搖曳楚雲行。雪照聚沙雁，花飛出谷鶯。芳洲卻已轉，碧樹森森迎。流目浦煙夕，揚帆海月生。江陵識遙火，應到渚宮城。朝發汝海東，暮棲龍門中。水寒夕波急，木落秋山空。望極九霄迥，賞幽萬壑通。目皓沙上月，心清松下風。玉斗橫網戶，銀河耿花宮。興在趣方逸，歡餘情未終。鳳駕憶王子，虎溪懷遠公。桂枝坐蕭瑟，棣華不復同。流恨寄伊水，盈盈焉可窮。潮水定可信，天風難與期。清晨西北轉，薄暮東南吹。以此難掛席，佳期益相思。海月破圓影，菰蔣生綠池。昨日北湖梅，開花已滿枝。今朝東門柳，夾道垂青絲。歲物忽如此，我來定幾時。紛紛江上雪，草草客中悲。明發新林浦，空吟謝脁詩。倚劍登高臺。悠悠送春目。蒼榛蔽層丘。瓊草隱深谷。鳳鳥鳴西海。欲集無珍木。鸒斯得所居。蒿下盈萬族。晉風日已頹。窮途方慟哭。自笑客行久，我行定幾時。綠楊已可折，攀取最長枝。翩翩弄春色，延佇寄相思。誰言貴此物，意願重瓊蕤。昨夢見惠連，朝吟謝公詩。東風引碧草，不覺生華池。臨玩忽雲夕，杜鵑夜鳴悲。懷君芳歲歇，庭樹落紅滋。雙燕復雙燕，雙飛令人羨。玉樓珠閣不獨棲，金窗繡戶長相見。柏樑失火去，因入吳王宮。吳宮又焚蕩，雛盡巢亦空。憔悴一身在，孀雌憶故雄。雙飛難再得，傷我寸心中。窮愁千萬端。美酒三百杯。愁多酒雖少。酒傾愁不來。所以知酒聖。酒酣心自開。辭粟臥首陽。屢空飢顏回。當代不樂飲。虛名安用哉。蟹螯即金液。糟丘是蓬萊。且須飲美酒。乘月醉高臺。黟縣小桃源，煙霞百里間。地多靈草木，人尚古衣冠。市向晡前散，山經夜後寒。雪滿原野白，戎裝出盤遊。揮鞭布獵騎，四顧登高丘。兔起馬足間，蒼鷹下平疇。喧呼相馳逐，取樂銷人憂。舍此戒禽荒，微聲列齊謳。鳴雞發晏堌，別雁驚淶溝。西行有東音，寄與長河流。淮南小山白毫子，乃在淮南小山裡。夜臥松下雲，朝餐石中髓。小山連綿向江開，碧峰巉巖綠水回。餘配白毫子，獨酌流霞杯。拂花弄琴坐青苔，綠蘿樹下春風來。南窗蕭颯鬆聲起，憑崖一聽清心耳。可得見，未得親。八公攜手五雲去，空餘桂樹愁殺人。我在巴東三峽時，西看明月憶峨眉。月出峨眉照滄海，與人萬里長相隨。黃鶴樓前月華白，此中忽見峨眉客。峨眉山月還送君，風吹西到長安陌。長安大道橫九天，峨眉山月照秦川。黃金獅子乘高座，白玉麈尾談重玄。我似浮雲殢吳越，君逢聖主遊丹闕。一振高名滿帝都，歸時還弄峨眉月。桂水分五嶺，衡山朝九疑。鄉關渺安西，流浪將何之。素色愁明湖，秋渚晦寒姿。疇昔紫芳意，已過黃髮期。君王縱疏散，雲壑借巢夷。爾去之羅浮，我還憩峨眉。中闊道萬里，霞月遙相思。如尋楚狂子，瓊樹有芳枝。安石東山三十春，傲然攜妓出風塵。樓中見我金陵子，何似陽臺雲雨人。南國新豐酒，東山小妓歌。對君君不樂，花月奈愁何。東道煙霞主，西江詩酒筵。相逢不覺醉，日墮歷陽川。小妓金陵歌楚聲，家僮丹砂學鳳鳴。我亦為君飲清酒，君心不肯向人傾。淪老臥江海，再歡天地清。病閒久寂寞，歲物徒芬榮。借君西池遊，聊以散我情。掃雪松下去，捫蘿石道行。謝公池塘上，春草颯已生。花枝拂人來，山鳥向我鳴。田家有美酒，落日與之傾。醉罷弄歸月，遙欣稚子迎。朝登大庭庫，雲物何蒼然。莫辨陳鄭火，空霾鄒魯煙。我來尋梓慎，觀化入寥天。古木朔氣多，松風如五絃。帝圖終冥沒，嘆息滿山川。太白何蒼蒼。星辰上森列。去天三百里。邈爾與世絕。中有綠髮翁。披雲臥鬆雪。不笑亦不語。冥棲在巖穴。我來逢真人。長跪問寶訣。粲然啟玉齒。授以煉藥說。銘骨傳其語。竦身已電滅。仰望不可及。蒼然五情熱。吾將營丹砂。永與世人別。樑有湯惠休，常從鮑照遊。峨眉史懷一，獨映陳公出。卓絕二道人，結交鳳與麟。行融亦俊發，吾知有英骨。海若不隱珠，驪龍吐明月。大海乘虛舟，隨波任安流。賦詩旃檀閣，縱酒鸚鵡洲。待我適東越，相攜上白樓。朱紱遺塵境，青山謁梵筵。金繩開覺路，寶筏度迷川。嶺樹攢飛栱，巖花覆谷泉。塔形標海月，樓勢出江煙。香氣三天下，鐘聲萬壑連。荷秋珠已滿，鬆密蓋初圓。鳥聚疑聞法，龍參若護禪。愧非流水韻，叨入伯牙弦。秋風清，秋月明。落葉聚還散，寒鴉棲復驚。相思相見知何日，此時此夜難為情。西經大藍山，南來漆林渡。水色倒空青，林煙橫積素。漏流昔吞翕，沓浪競奔注。潭落天上星，龍開水中霧。嶢巖注公柵，突兀陳焦墓。嶺峭紛上幹，川明屢回顧。因思萬夫子，解渴同瓊樹。何日睹清光，相歡詠佳句。石徑入丹壑，鬆門閉青苔。閒階有鳥跡，禪室無人開。窺窗見白拂，掛壁生塵埃。使我空嘆息，欲去仍裴回。香雲遍山起，花雨從天來。已有空樂好，況聞青猿哀。瞭然絕世事，此地方悠哉。漢水臨襄陽，花開大堤暖。佳期大堤下，淚向南雲滿。春風無復情，吹我夢魂散。不見眼中人，天長音信斷。清泉映疏鬆，不知幾千古。寒月搖清波，流光入窗戶。對此空長吟，思君意何深。無因見安道，興盡愁人心。我來揚都市，送客回輕舠.因誇楚太子，便睹廣陵濤。仙尉趙家玉，英風凌四豪。維舟至長蘆，目送煙雲高。搖扇對酒樓，持袂把蟹螯。前途倘相思，登嶽一長謠。幽燕沙雪地，萬里盡黃雲。朝吹歸秋雁，南飛日幾群。中有孤鳳雛，哀鳴九天聞。我乃重此鳥，彩章五色分。胡為雜凡禽，雛鶩輕賤君。舉手捧爾足，疾心若火焚。拂羽淚滿面，送之吳江濆。去影忽不見，躊躇日將曛。王命三徵去未還，明朝離別出吳關。白玉高樓看不見，相思須上望夫山。出門妻子強牽衣，問我西行幾日歸。歸時倘佩黃金印，莫學蘇秦不下機。翡翠為樓金作梯，誰人獨宿倚門啼。夜坐寒燈連曉月，行行淚盡楚關西。青鳥海上來，今朝發何處。口銜雲錦字，與我忽飛去。鳥去凌紫煙，書留綺窗前。開緘方一笑，乃是故人傳。故人深相勖，憶我勞心曲。離居在咸陽，三見秦草綠。置書雙袂間，引領不暫閒。長望杳難見，浮雲橫遠山。少年落魄楚漢間，風塵蕭瑟多苦顏。自言管葛竟誰許，長吁莫錯還閉關。一朝君王垂拂拭，剖心輸丹雪胸臆，忽蒙白日回景光，直上青雲生羽翼，幸陪鸞輦出鴻都，身騎飛龍天馬駒。王公大人借顏色，金璋紫綬來相趨。當時結交何紛紛，片言道合惟有君。待吾盡節報明主，然後相攜臥白雲。太華三芙蓉，明星玉女峰。尋仙下西嶽，陶令忽相逢。問我將何事，湍波歷幾重。貂裘非季子，鶴氅似王恭。謬忝燕臺召，而陪郭隗蹤。水流知入海，雲去或從龍。樹繞蘆洲月，山鳴鵲鎮鍾。還期如可訪，臺嶺蔭長鬆。君至石頭驛，寄書黃鶴樓。開緘識遠意，速此南行舟。風水無定準，湍波或滯留。憶昨新月生，西檐若瓊鉤。今來何所似，破鏡懸清秋。恨不三五明，平湖泛澄流。此歡竟莫遂，狂殺王子猷。巴陵定遙遠，持贈解人憂。列子居鄭圃，不將眾庶分。革侯遁南浦，常恐楚人聞。抱甕灌秋蔬，心閒遊天雲。每將瓜田叟，耕種漢水濆。時登張公洲，入獸不亂群。井無桔槔事，門絕刺繡文。長揖二千石，遠辭百里君。斯為真隱者，吾黨慕清芬。第一百六十九卷阮籍為太守，乘驢上東平。剖竹十日間，一朝風化清。偶來拂衣去，誰測主人情。夫子理宿松，浮雲知古城。掃地物莽然，秋來百草生。飛鳥還舊巢，遷人返躬耕。何慚宓子賤，不減陶淵明。吾知千載後，卻掩二賢名。陶公有逸興，不與常人俱。築臺像半月，迴向高城隅。置酒望白雲，商飆起寒梧。秋山入遠海，桑柘羅平蕪。水色淥且明，令人思鏡湖。終當過江去，愛此暫踟躕。咸陽二三月。宮柳黃金枝。綠幘誰家子。賣珠輕薄兒。日暮醉酒歸。白馬驕且馳。意氣人所仰。冶遊方及時。子云不曉事。晚獻長楊辭。賦達身已老。草玄鬢若絲。投閣良可嘆。但為此輩嗤。有身莫犯飛龍鱗，有手莫辮猛虎鬚。君看昔日汝南市，白頭仙人隱玉壺。子猷聞風動窗竹，相邀共醉杯中綠。歷陽何異山陰時，白雪飛花亂人目。君家有酒我何愁，客多樂酣秉燭遊。謝尚自能鴝鵒舞，相如免脫鷫鸘裘。清晨鼓棹過江去，千里相思明月樓。奇峰出奇雲，秀木含秀氣。清宴皖公山，巉絕稱人意。獨遊滄江上，終日淡無味。但愛茲嶺高，何由討靈異。默然遙相許，欲往心莫遂。待吾還丹成，投跡歸此地。仙女下，董雙成，漢殿夜涼吹玉笙。曲終卻從仙宮去，萬戶千門惟月明。我攜一樽酒，獨上江祖石。自從天地開，更長几千尺。舉杯向天笑，天回日西照。永願坐此石，長垂嚴陵釣。寄謝山中人，可與爾同調。鼎湖流水清且閒。軒轅去時有弓劍。古人傳道留其間。後宮嬋娟多花顏。乘鸞飛煙亦不還。騎龍攀天造天關。造天關。聞天語。長雲河車載玉女。載玉女。過紫皇。紫皇乃賜白兔所搗之藥方。後天而老凋三光。下視瑤池見王母。蛾眉蕭颯如秋霜。王子析道論，微言破秋毫。還歸布山隱，興入天雲高。爾去安可遲，瑤草恐衰歇。我心亦懷歸，屢夢鬆上月。傲然遂獨往，長嘯開巖扉。林壑久已蕪，石道生薔薇。願言弄笙鶴，歲晚來相依。越水繞碧山，週迴數千裡。乃是天鏡中，分明畫相似。愛此從冥搜，永懷臨湍遊。一為滄波客，十見紅蕖秋。觀濤壯天險，望海令人愁。路遐迫西照，歲晚悲東流。何必探禹穴，逝將歸蓬丘。不然五湖上，亦可乘扁舟。青天何歷歷，明星如白石。黃姑與織女，相去不盈尺。銀河無鵲橋，非時將安適。閨人理紈素，遊子悲行役。瓶冰知冬寒，霜露欺遠客。客似秋葉飛，飄颻不言歸。別後羅帶長，愁寬去時衣。乘月託宵夢，因之寄金徽。高樓入青天，下有白玉堂。明月看欲墮，當窗懸清光。遙夜一美人，羅衣沾秋霜。含情弄柔瑟，彈作陌上桑。絃聲何激烈，風捲繞飛樑。行人皆躑躅，棲鳥起迴翔。但寫妾意苦，莫辭此曲傷。願逢同心者，飛作紫鴛鴦。君馬黃，我馬白。馬色雖不同，人心本無隔。共作遊冶盤，雙行洛陽陌。長劍既照曜，高冠何赩赫。各有千金裘，俱為五侯客。猛虎落陷阱，壯夫時屈厄。相知在急難，獨好亦何益。海客乘天風，將船遠行役。譬如雲中鳥，一去無蹤跡。四明有狂客，風流賀季真。長安一相見，呼我謫仙人。昔好杯中物，翻為松下塵。金龜換酒處，卻憶淚沾巾。狂客歸四明，山陰道士迎。敕賜鏡湖水，為君臺沼榮。人亡餘故宅，空有荷花生。念此杳如夢，悽然傷我情。皎皎鸞鳳姿，飄飄神仙氣。梅生亦何事，來作南昌尉。清風佐鳴琴，寂寞道為貴。一見過所聞，操持難與群。毫揮魯邑訟，目送瀛洲雲。我隱屠釣下，爾當玉石分。無由接高論，空此仰清芬。放歌倚東樓，行子期曉發。秋風渡江來，吹落山上月。主人出美酒，滅燭延清光。二崔向金陵，安得不盡觴。水客弄歸棹，雲帆卷輕霜。扁舟敬亭下，五兩先飄揚。峽石入水花，碧流日更長。思君無歲月，西笑阻河梁。白露見日滅，紅顏隨霜凋。別君若俯仰，春芳辭秋條。泰山嵯峨夏雲在，疑是白波漲東海。散為飛雨川上來，遙帷卻卷清浮埃。知君獨坐青軒下，此時結念同所懷。我閉南樓看道書，幽簾清寂在仙居。曾無好事來相訪，賴爾高文一起予。魯酒若琥珀，汶魚紫錦鱗。山東豪吏有俊氣，手攜此物贈遠人。意氣相傾兩相顧，斗酒雙魚表情素。雙鰓呀呷鰭鬣張，撥剌銀盤欲飛去。呼兒拂幾霜刃揮，紅肌花落白雪霏。為君下箸一餐飽，醉著金鞍上馬歸。白鶴飛天書，南荊訪高士。五雲在峴山，果得參寥子。骯髒辭故園，昂藏入君門。天子分玉帛，百官接話言。毫墨時灑落，探玄有奇作。著論窮天人，千春祕麟閣。長揖不受官，拂衣歸林巒。餘亦去金馬，藤蘿同所歡。相思在何處，桂樹青雲端。君尋騰空子，應到碧山家。水舂雲母碓，風掃石楠花。若愛幽居好，相邀弄紫霞。多君相門女，學道愛神仙。素手掬青靄，羅衣曳紫煙。一往屏風疊，乘鸞著玉鞭。玉蟾離海上，白露溼花時。雲畔風生爪，沙頭水浸眉。樂哉弦管客，愁殺戰徵兒。因絕西園賞，臨風一詠詩。茫茫南與北，道直事難諧。榆莢錢生樹，楊花玉糝街。塵縈遊子面，蝶弄美人釵。卻憶青山上，雲門掩竹齋。衡嶽有闡士，五峰秀真骨。見君萬里心，海水照秋月。大臣南溟去，問道皆請謁。灑以甘露言，清涼潤肌發。明湖落天鏡，香閣凌銀闕。登眺餐惠風，新花期啟發。敬亭白雲氣，秀色連蒼梧。下映雙溪水，如天落鏡湖。此中積龍象，獨許浚公殊。風韻逸江左，文章動海隅。觀心同水月，解領得明珠。今日逢支遁，高談出有無。燕臣昔慟哭。五月飛秋霜。庶女號蒼天。震風擊齊堂。精誠有所感。造化為悲傷。而我竟何辜。遠身金殿旁。浮雲蔽紫闥。白日難回光。群沙穢明珠。眾草凌孤芳。古來共嘆息。流淚空沾裳。出門見南山，引領意無限。秀色難為名，蒼翠日在眼。有時白雲起，天際自舒捲。心中與之然，託興每不淺。何當造幽人，滅跡棲絕巘。浮陽滅霽景，萬物生秋容。登樓送遠目，伏檻觀群峰。原野曠超緬，關河紛雜重。清暉映竹日，翠色明雲鬆。蹈海寄遐想，還山迷舊蹤。徒然迫晚暮，未果諧心胸。結桂空佇立，折麻恨莫從。思君達永夜，長樂聞疏鍾。二桃殺三士，詎假劍如霜。眾女妒蛾眉，雙花競春芳。魏姝信鄭袖，掩袂對懷王。一惑巧言子，朱顏成死傷。行將泣團扇，慼慼愁人腸。昨夜巫山下，猿聲夢裡長。桃花飛綠水，三月下瞿塘。雨色風吹去，南行拂楚王。高丘懷宋玉，訪古一沾裳。迥出江上山。（上山一作山上）雙峰自相對。岸映鬆色寒。石分浪花碎。參差遠天際。縹緲晴霞外。落日舟去遙。回首沉青靄。仙人十五愛吹笙，學得昆丘綵鳳鳴。始聞煉氣餐金液，複道朝天赴玉京。玉京迢迢幾千裡，鳳笙去去無窮已。欲嘆離聲發絳脣，更嗟別調流纖指。此時惜別詎堪聞，此地相看未忍分。重吟真曲和清吹，卻奏仙歌響綠雲。綠雲紫氣向函關，訪道應尋緱氏山。莫學吹笙王子晉，一遇浮丘斷不還。地白風色寒，雪花大如手。笑殺陶淵明，不飲杯中酒。浪撫一張琴，虛栽五株柳。空負頭上巾，吾於爾何有。何處名僧到水西，乘舟弄月宿涇溪。平明別我上山去，手攜金策踏雲梯。騰身轉覺三天近，舉足回看萬嶺低。謔浪肯居支遁下，風流還與遠公齊。此度別離何日見，相思一夜暝猿啼。運速天地閉，胡風結飛霜。百草死冬月，六龍頹西荒。太白出東方，彗星揚精光。鴛鴦非越鳥，何為眷南翔。惟昔鷹將犬，今為侯與王。得水成蛟龍，爭池奪鳳凰。北斗不酌酒，南箕空簸揚。月色不可掃，客愁不可道。玉露生秋衣，流螢飛百草。日月終銷燬，天地同枯槁。蟪蛄啼青松，安見此樹老。金丹寧誤俗，昧者難精討。爾非千歲翁，多恨去世早。飲酒入玉壺，藏身以為寶。常聞玉泉山，山洞多乳窟。仙鼠如白鴉，倒懸清溪月。茗生此中石，玉泉流不歇。根柯灑芳津，採服潤肌骨。叢老卷綠葉，枝枝相接連。曝成仙人掌，似拍洪崖肩。舉世未見之，其名定誰傳。宗英乃禪伯，投贈有佳篇。清鏡燭無鹽，顧慚西子妍。朝坐有餘興，長吟播諸天。知見一何高，拭眼避天位。同觀洗耳人，千古應無愧。松子棲金華，安期入蓬海。此人古之仙，羽化竟何在。浮生速流電，倏忽變光彩。天地無凋換，容顏有遷改。對酒不肯飲，含情慾誰待。翛然金園賞，遠近含晴光。樓臺成海氣，草木皆天香。忽逢青雲士，共解丹霞裳。水退池上熱，風生松下涼。吞討破永珍，搴窺臨眾芳。而我遺有漏，與君用無方。心垢都已滅，永言題禪房。涼風度秋海，吹我鄉思飛。連山去無際，流水何時歸。目極浮雲色，心斷明月暉。芳草歇柔豔，白露催寒衣。夢長銀漢落，覺罷天星稀。含悲想舊國，泣下誰能揮。憶昨鳴皋夢裡還，手弄素月清潭間。覺時枕蓆非碧山，側身西望阻秦關。麒麟閣上春還早，著書卻憶伊陽好。青松來風吹古道，綠蘿飛花覆菸草。我家仙翁愛清真，才雄草聖凌古人，欲臥鳴皋絕世塵。鳴皋微茫在何處，五崖峽水橫樵路。身披翠雲裘，袖拂紫煙去。去時應過嵩少間，相思為折三花樹。秀色發江左，風流奈若何。仲文了不還，獨立揚清波。載酒五松山，頹然白雲歌。中天度落月，萬里遙相過。撫酒惜此月，流光畏蹉跎。明日別離去，連峰鬱嵯峨。妾在舂陵東。君居漢江島。一日望花光。往來成白道。一為雲雨別。此地生秋草。秋草秋蛾飛。相思愁落暉。何由一相見。滅燭解羅衣。魯縞如玉霜。筆題月氏書。寄書白鸚鵡。西海慰離居。行數雖不多。字字有委曲。天末如見之。開緘淚相續。淚盡恨轉深。千里同此心。相思千萬裡。一書值千金。我今尋陽去，辭家千里餘。結荷倦水宿，卻寄大雷書。雖不同辛苦，愴離各自居。我自入秋浦，三年北信疏。紅顏愁落盡，白髮不能除。有客自樑苑，手攜五色魚。開魚得錦字，歸問我何如。江山雖道阻，意合不為殊。霜凋楚關木，始知殺氣嚴。寥寥金天廓，婉婉綠紅潛。胡燕別主人，雙雙語前檐。三飛四回顧，欲去復相瞻。豈不戀華屋，終然謝珠簾。我不及此鳥，遠行歲已淹。寄書道中嘆，淚下不能緘。君登金華省，我入銀臺門。幸遇聖明主，俱承雲雨恩。復此休浣時，閒為疇昔言。卻話山海事，宛然林壑存。明湖思曉月，疊嶂憶清猿。何由返初服，田野醉芳樽。初謂鵲山近，寧知湖水遙。此行殊訪戴，自可緩歸橈。湖闊數千裡，湖光搖碧山。湖西正有月，獨送李膺還。水入北湖去，舟從南浦回。遙看鵲山轉，卻似送人來。獨坐清天下，專征出海隅。九江皆渡虎，三郡盡還珠。組練明秋浦，樓船入郢都。風高初選將，月滿欲平胡。殺氣橫千里，軍聲動九區。白猿慚劍術，黃石借兵符。戎虜行當翦，鯨鯢立可誅。自憐非劇孟，何以佐良圖。安石在東山，無心濟天下。一起振橫流，功成復瀟灑。大賢有卷舒，季葉輕風雅。匡復屬何人，君為知音者。傳聞武安將，氣振長平瓦。燕趙期洗清，周秦保宗社。登朝若有言，為訪南遷賈。青溪勝桐廬，水木有佳色。山貌日高古，石容天傾側。彩鳥昔未名，白猿初相識。不見同懷人，對之空嘆息。代馬不思越。越禽不戀燕。情性有所習。土風固其然。昔別雁門關。今戍龍庭前。驚沙亂海日。飛雪迷胡天。蟣蝨生虎鶡。心魂逐旌旃。苦戰功不賞。忠誠難可宣。誰憐李飛將。白首沒三邊。襄陽行樂處，歌舞白銅鞮。江城回綠水，花月使人迷。山公醉酒時，酩酊高陽下。頭上白接籬，倒著還騎馬。峴山臨漢水，水綠沙如雪。上有墮淚碑，青苔久磨滅。且醉習家池，莫看墮淚碑。山公欲上馬，笑殺襄陽兒。東望黃鶴山，雄雄半空出。四面生白雲，中峰倚紅日。巖巒行穹跨，峰嶂亦冥密。頗聞列仙人，於此學飛術。一朝向蓬海，千載空石室。金灶生煙埃，玉潭祕清謐。地古遺草木，庭寒老芝術。蹇予羨攀躋，因欲保閒逸。觀奇遍諸嶽，茲嶺不可匹。結心寄青松，永悟客情畢。寶劍雙蛟龍。雪花照芙蓉。精光射天地。雷騰不可衝。一去別金匣。飛沉失相從。風胡滅已久。所以潛其鋒。吳水深萬丈。楚山邈千重。雌雄終不隔。神物會當逢。碧荷生幽泉。朝日豔且鮮。秋花冒綠水。密葉羅青煙。秀色空絕世。馨香竟誰傳。坐看飛霜滿。凋此紅芳年。結根未得所。願託華池邊。鄭客西入關。行行未能已。白馬華山君。相逢平原裡。璧遺鎬池君。明年祖龍死。秦人相謂曰。吾屬可去矣。一往桃花源。千春隔流水。醜女來效顰。還家驚四鄰。壽陵失本步。笑殺邯鄲人。一曲斐然子。雕蟲喪天真。棘刺造沐猴。三年費精神。功成無所用。楚楚且華身。大雅思文王。頌聲久崩淪。安得郢中質。一揮成斧斤。巫山夾青天，巴水流若茲。巴水忽可盡，青天無到時。三朝上黃牛，三暮行太遲。三朝又三暮，不覺鬢成絲。我昔東海上，勞山餐紫霞。親見安期公，食棗大如瓜。中年謁漢主，不愜還歸家。朱顏謝春輝，白髮見生涯。所期就金液，飛步登雲車。願隨夫子天壇上，閒與仙人掃落花。昨夜誰為吳會吟，風生萬壑振空林。龍驚不敢水中臥，猿嘯時聞巖下音。我宿黃山碧溪月，聽之卻罷鬆間琴。朝來果是滄洲逸，酤酒醍盤飯霜慄。半酣更發江海聲，客愁頓向杯中失。洞庭白波木葉稀，燕鴻始入吳雲飛。吳雲寒，燕鴻苦。風號沙宿瀟湘浦，節士悲秋淚如雨。白日當天心，照之可以事明主。壯士憤，雄風生。安得倚天劍，跨海斬長鯨。訪古登峴首，憑高眺襄中。天清遠峰出，水落寒沙空。弄珠見遊女，醉酒懷山公。感嘆發秋興，長鬆鳴夜風。生者為過客，死者為歸人。天地一逆旅，同悲萬古塵。月兔空搗藥，扶桑已成薪。白骨寂無言，青松豈知春。前後更嘆息，浮榮安足珍。昔日狂秦事可嗟，直驅雞犬入桃花。至今不出煙溪口，萬古潺湲二水斜。露暗煙濃草色新，一翻流水滿溪春。可憐漁歌父重來訪，只見桃花不見人。仙人騎綵鳳，昨下閬風岑。海水三清淺，桃源一見尋。遺我綠玉杯，兼之紫瓊琴。杯以傾美酒，琴以閒素心。二物非世有，何論珠與金。琴彈鬆裡風，杯勸天上月。風月長相知，世人何倏忽。張公多逸興，共泛沔城隅。當時秋月好，不減武昌都。四座醉清光，為歡古來無。郎官愛此水，因號郎官湖。風流若未減，名與此山俱。張翰黃花句，風流五百年。誰人今繼作，夫子世稱賢。再動遊吳棹，還浮入海船。春光白門柳，霞色赤城天。去國難為別，思歸各未旋。空餘賈生淚，相顧共悽然。苦竹嶺頭秋月輝，苦竹南枝鷓鴣飛。嫁得燕山胡雁婿，欲銜我向雁門歸。山雞翟雉來相勸，南禽多被北禽欺。紫塞嚴霜如劍戟，蒼梧欲巢難背違。我今誓死不能去，哀鳴驚叫淚沾衣。潮水還歸海，流人卻到吳。相逢問愁苦，淚盡日南珠。聞說金華渡，東連五百灘。全勝若耶好，莫道此行難。猿嘯千溪合，松風五月寒。他年一攜手，搖艇入新安。愛君芙蓉嬋娟之豔色。色可餐兮難再得。憐君冰玉清迥之明心。情不極兮意已深。朝共琅玕之綺食。夜同鴛鴦之錦衾。恩情婉孌忽為別。使人莫錯亂愁心。亂愁心。涕如雪。寒燈厭夢魂欲絕。覺來相思生白髮。盈盈漢水若可越。可惜凌波步羅襪。美人美人兮歸去來。莫作朝雲暮雨兮飛陽臺。少年解長劍，投贈即分離。何不斷犀象，精光暗往時。蹉跎君自惜，竄逐我因誰。地遠虞翻老，秋深宋玉悲。空摧芳桂色，不屈古鬆姿。感激平生意，勞歌寄此辭。君平既棄世。世亦棄君平。觀變窮太易。探元化群生。寂寞綴道論。空簾閉幽情。騶虞不虛來。鸑鷟有時鳴。安知天漢上。白日懸高名。海客去已久。誰人測沈冥。燕昭延郭隗。遂築黃金臺。劇辛方趙至。鄒衍復齊來。奈何青雲士。棄我如塵埃。珠玉買歌笑。糟糠養賢才。方知黃鶴舉。千里獨徘徊。漢江回萬里，派作九龍盤。橫潰豁中國，崔嵬飛迅湍。六帝淪亡後，三吳不足觀。我君混區宇，垂拱眾流安。今日任公子，滄浪罷釣竿。秋露白如玉。團團下庭綠。我行忽見之。寒早悲歲促。人生鳥過目。胡乃自結束。景公一何愚。牛山淚相續。物苦不知足。得隴又望蜀。人心若波瀾。世路有屈曲。三萬六千日。夜夜當秉燭。水客凌洪波，長鯨湧溟海。百川隨龍舟，噓吸竟安在。中有不死者，探得明月珠。高價傾宇宙，餘輝照江湖。苞卷金縷褐，蕭然若空無。誰人識此寶，竊笑有狂夫。了心何言說，各勉黃金軀。鳳飢不啄粟。所食唯琅玕。焉能與群雞。刺蹙爭一餐。朝鳴昆丘樹。夕飲砥柱湍。歸飛海路遠。獨宿天霜寒。幸遇王子晉。結交青雲端。懷恩未得報。感別空長嘆。雞鳴發黃山，暝投鰕湖宿。白雨映寒山，森森似銀竹。提攜採鉛客，結荷水邊沐。半夜四天開，星河爛人目。明晨大樓去，岡隴多屈伏。當與持斧翁，前溪伐雲木。滄江溯流歸，白璧見秋月。秋月照白璧，皓如山陰雪。幽人停宵征，賈客忘早發。進帆天門山，回首牛渚沒。川長信風來，日出宿霧歇。故人在咫尺，新賞成胡越。寄君青蘭花，惠好庶不絕。我來南山陽，事事不異昔。卻尋溪中水，還望巖下石。薔薇緣東窗，女蘿繞北壁。別來能幾日，草木長數尺。且覆命酒樽，獨酌陶永夕。群峭碧摩天，逍遙不記年。撥雲尋古道，倚石聽流泉。花暖青牛臥，鬆高白鶴眠。語來江色暮，獨自下寒煙。黃葛生洛溪，黃花自綿冪。青煙蔓長條，繚繞幾百尺。閨人費素手，采緝作絺綌。縫為絕國衣，遠寄日南客。蒼梧大火落，暑服莫輕擲。此物雖過時，是妾手中跡。食出野田美，酒臨遠水傾。東流若未盡，應見別離情。中山孺子妾，特以色見珍。雖然不如延年妹，亦是當時絕世人。桃李出深井，花豔驚上春。一貴復一賤，關天豈由身。芙蓉老秋霜，團扇羞網塵。戚姬髡髮入舂市，萬古共悲辛。白龍改常服，偶被豫且制。誰使爾為魚，徒勞訴天帝。作書報鯨鯢，勿恃風濤勢。濤落歸泥沙，翻遭螻蟻噬。萬乘慎出入，柏人以為識。去去復去去，辭君還憶君。漢水既殊流，楚山亦此分。人生難稱意，豈得長為群。越燕喜海日，燕鴻思朔雲。別久容華晚，琅玕不能飯。日落知天昏，夢長覺道遠。望夫登高山，化石竟不返。吾家青萍劍，操割有餘閒。往來糾二邑，此去何時還。鞍馬月橋南，光輝歧路間。賢豪相追餞，卻到棲霞山。群花散芳園，斗酒開離顏。樂酣相顧起，征馬無由攀。壽陽信天險，天險橫荊關。苻堅百萬眾，遙阻八公山。不假築長城，大賢在其間。戰夫若熊虎，破敵有餘閒。張子勇且英，少輕衛霍孱。投軀紫髯將，千里望風顏。勖爾效才略，功成衣錦還。西羌延國討，白起佐軍威。劍決浮雲氣，弓彎明月輝。馬行邊草綠，旌卷曙霜飛。抗手凜相顧，寒風生鐵衣。魯客向西笑，君門若夢中。霜凋逐臣發，日憶明光宮。復羨二龍去，才華冠世雄。平衢騁高足，逸翰凌長風。舞袖拂秋月，歌筵聞早鴻。送君日千里，良會何由同。海水不滿眼，觀濤難稱心。即知蓬萊石，卻是巨鰲簪。送爾遊華頂，令餘發舄吟。仙人居射的，道士住山陰。禹穴尋溪入，雲門隔嶺深。綠蘿秋月夜，相憶在鳴琴。真僧法號號僧伽，有時與我論三車。問言誦咒幾千遍，口道恆河沙復沙。此僧本住南天竺，為法頭陀來此國。戒得長天秋月明，心如世上青蓮色。意清淨，貌稜稜。亦不減，亦不增。瓶裡千年鐵柱骨，手中萬歲胡孫藤。嗟予落魄江淮久，罕遇真僧說空有。一言散盡波羅夷，再禮渾除犯輕垢。王子耽玄言，賢豪多在門。好鵝尋道士，愛竹嘯名園。樹色老荒苑，池光蕩華軒。此堂見明月，更憶陸平原。掃拭青玉簟，為餘置金尊。醉罷欲歸去，花枝宿鳥喧。何時復來此，再得洗囂煩。初發強中作，題詩與惠連。多慚一日長，不及二龍賢。西塞當中路，南風欲進船。雲峰出遠海，帆影掛清川。禹穴藏書地，匡山種杏田。此行俱有適，遲爾早歸旋。太華生長鬆，亭亭凌霜雪。天與百尺高，豈為微飆折。桃李賣陽豔，路人行且迷。春光掃地盡，碧葉成黃泥。願君學長鬆，慎勿作桃李。受屈不改心，然後知君子。將軍少年出武威，入掌銀臺護紫微。平明拂劍朝天去，薄暮垂鞭醉酒歸。愛子臨風吹玉笛，美人向月舞羅衣。疇昔雄豪如夢裡，相逢且欲醉春暉。明明金鵲鏡，了了玉臺前。拂拭交冰月，光輝何清圓。紅顏老昨日，白髮多去年。鉛粉坐相誤，照來空悽然。美人贈此盤龍之寶鏡，燭我金縷之羅衣。時將紅袖拂明月，為惜普照之餘暉。影中金鵲飛不滅，臺下青鸞思獨絕。稿砧一別若箭弦，去有日，來無年。狂風吹卻妾心斷，玉箸並墮菱花前。春風東來忽相過，金樽淥酒生微波。落花紛紛稍覺多，美人慾醉朱顏酡。青軒桃李能幾何，流光欺人忽蹉跎。君起舞，日西夕。當年意氣不肯平，白髮如絲嘆何益。琴奏龍門之綠桐，玉壺美酒清若空。催弦拂柱與君飲，看朱成碧顏始紅。胡姬貌如花，當壚笑春風。笑春風，舞羅衣，君今不醉將安歸。聞難知慟哭，行啼入府中。多君同蔡琰，流淚請曹公。知登吳章嶺，昔與死無分。崎嶇行石道，外折入青雲。相見若悲嘆，哀聲那可聞。行歌入谷口，路盡無人躋。攀崖度絕壑，弄水尋回溪。雲從石上起，客到花間迷。淹留未盡興，日落群峰西。曲巷幽人宅，高門大士家。池開照膽鏡，林吐破顏花。綠水藏春日，青軒祕晚霞。若聞弦管妙，金谷不能誇。日晚湘水綠，孤舟無端倪。明湖漲秋月，獨泛巴陵西。過憩裴逸人，巖居陵丹梯。抱琴出深竹，為我彈鵾雞。胡馬渡洛水，血流徵戰場。千門閉秋景，萬姓危朝霜。賢相燮元氣，再欣海縣康。臺庭有夔龍，列宿粲成行。羽翼三元聖，發輝兩太陽。應念覆盆下，雪泣拜天光。石壁望鬆寥，宛然在碧霄。安得五彩虹，駕天作長橋。仙人如愛我，舉手來相招。莊周夢胡蝶。胡蝶為莊周。一體更變易。萬事良悠悠。乃知蓬萊水。復作清淺流。青門種瓜人。舊日東陵侯。富貴故如此。營營何所求。賢人有素業，乃在沙塘陂。竹影掃秋月，荷衣落古池。閒讀山海經，散帙臥遙帷。且耽田家樂，遂曠林中期。野酌勸芳酒，園蔬烹露葵。如能樹桃李，為我結茅茨。燕趙有秀色。綺樓青雲端。眉目豔皎月。一笑傾城歡。常恐碧草晚。坐泣秋風寒。纖手怨玉琴。清晨起長嘆。焉得偶君子。共乘雙飛鸞。嘗聞龐德公，家住洞湖水。終身棲鹿門，不入襄陽市。夫君弄明月，滅景清淮裡。高蹤邈難追，可與古人比。清揚杳莫睹，白雲空望美。待我辭人間，攜手訪松子。上元誰夫人，偏得王母嬌。嵯峨三角髻，餘發散垂腰。裘披青毛錦，身著赤霜袍。手提嬴女兒，閒與鳳吹簫。眉語兩自笑，忽然隨風飄。浪動灌嬰井，尋陽江上風。開帆入天鏡，直向彭湖東。落景轉疏雨，晴雲散遠空。名山發佳興，清賞亦何窮。石鏡掛遙月，香爐滅彩虹。相思俱對此，舉目與君同。沐芳莫彈冠，浴蘭莫振衣。處世忌太潔，志人貴藏輝。滄浪有釣叟，吾與爾同歸。謝公之彭蠡，因此遊鬆門。餘方窺石鏡，兼得窮江源。將欲繼風雅，豈徒清心魂。前賞逾所見，後來道空存。況屬臨泛美，而無洲諸喧。漾水向東去，漳流直南奔。空濛三川夕，回合千里昏。青桂隱遙月，綠楓鳴愁猿。水碧或可採，金精祕莫論。吾將學仙去，冀與琴高言。□望臨碧空。【禺頁】怨情感離別。江草不知愁。巖花但爭發。雲山萬重隔。音信千里絕。春去秋復來。相思幾時歇。玉壺系青絲，沽酒來何遲。山花向我笑，正好銜杯時。晚酌東窗下，流鶯覆在茲。春風與醉客，今日乃相宜。長安白日照春空，綠楊結煙垂嫋風。披香殿前花始紅，流芳髮色繡戶中。繡戶中，相經過。飛燕皇后輕身舞，紫宮夫人絕世歌。聖君三萬六千日，歲歲年年奈樂何。我尋青蓮宇，獨往謝城闕。霜清東林鐘，水白虎溪月。天香生虛空，天樂鳴不歇。宴坐寂不動，大千入毫髮。湛然冥真心，曠劫斷出沒。金陵控海浦，淥水帶吳京。鐃歌列騎吹，颯沓引公卿。槌鐘速嚴妝，伐鼓啟重城。天子憑玉幾，劍履若雲行。日出照萬戶，簪裾爛明星。朝罷沐浴閒，遨遊閬風亭。濟濟雙闕下，歡娛樂恩榮。還聞天竺寺，夢想懷東越。每年海樹霜，桂子落秋月。送君遊此地，已屬流芳歇。待我來歲行，相隨浮溟渤。吾祖吹橐籥，天人信森羅。歸根復太素，群動熙元和。炎炎四真人，摛辯若濤波。交流無時寂，楊墨日成科。夫子聞洛誦，誇才才固多。為金好踴躍，久客方蹉跎。道可束賣之，五寶溢山河。勸君還嵩丘，開酌盼庭柯。三花如未落，乘興一來過。披君貂襜褕，對君白玉壺。雪花酒上滅，頓覺夜寒無。客有桂陽至，能吟山鷓鴣。清風動窗竹，越鳥起相呼。持此足為樂，何煩笙與竽。元丹丘，愛神仙。朝飲潁川之清流，暮還嵩岑之紫煙，三十六峰長周旋。長周旋，躡星虹，身騎飛龍耳生風，橫河跨海與天通，我知爾遊心無窮。蟠木不雕飾，且將斤斧疏。樽成山嶽勢，材是棟樑餘。外與金罍並，中涵玉醴虛。慚君垂拂拭，遂忝玳筵居。擁腫寒山木，嵌空成酒樽。愧無江海量，偃蹇在君門。仙遊渡潁水，訪隱同元君。忽遺蒼生望，獨與洪崖群。卜地初晦跡，興言且成文。卻顧北山斷，前瞻南嶺分。遙通汝海月，不隔嵩丘雲。之子合逸趣，而我欽清芬。舉跡倚松石，談笑迷朝曛。益願狎青鳥，拂衣棲江濆。六月南風吹白沙，吳牛喘月氣成霞。水國鬱蒸不可處，時炎道遠無行車。夫子如何涉江路，雲帆嫋嫋金陵去。高堂倚門望伯魚，魯中正是趨庭處。我家寄在沙丘傍，三年不歸空斷腸。君行既識伯禽子，應駕小車騎白羊。四郊陰靄散，開戶半蟾生。萬里舒霜合，一條江練橫。出時山眼白，高後海心明。為惜如團扇，長吟到五更。少年費白日，歌笑矜朱顏。不知忽已老，喜見春風還。惜別且為歡，裴回桃李間。看花飲美酒，聽鳥臨晴山。向晚竹林寂，無人空閉關。玉真之仙人，時往太華峰。清晨鳴天鼓，飆欻騰雙龍。弄電不輟手，行雲本無蹤。幾時入少室，王母應相逢。憶昨東園桃李紅碧枝。與君此時初別離。金瓶落井無訊息。令人行嘆復坐思。坐思行嘆成楚越。春風玉顏畏銷歇。碧窗紛紛下落花。青樓寂寂空明月。兩不見。但相思。空留錦字表心素。至今緘愁不忍窺。明宰試舟楫，張燈宴華池。文招樑苑客，歌動郢中兒。月色望不盡，空天交相宜。令人慾泛海，只待長風吹。金陵城東誰家子，竊聽琴聲碧窗裡。落花一片天上來，隨人直渡西江水。楚歌吳語嬌不成，似能未能最有情。謝公正要東山妓，攜手林泉處處行。羽林十二將，羅列應星文。霜仗懸秋月，霓旌卷夜雲。嚴更千戶肅，清樂九天聞。日出瞻佳氣，蔥蔥繞聖君。昨日登高罷，今朝更舉觴。菊花何太苦，遭此兩重陽。慢世薄功業。非無胸中畫。謔浪萬古賢。以為兒童劇。立產如廣費。匡君懷長策。但苦山北寒。誰知道南宅。歲酒上逐風。霜鬢兩邊白。蜀主思孔明。晉家望安石。時人列五鼎。談笑期一擲。虎伏被胡塵。漁歌遊海濱。弊裘恥妻嫂。長劍託交親。夫子秉家義。群公難與鄰。莫持西江水。空許東溟臣。他日青雲去。黃金報主人。待月月未出，望江江自流。倏忽城西郭，青天懸玉鉤。素華雖可攬，清景不可遊。耿耿金波里，空瞻鳷鵲樓。容顏若飛電。時景如飄風。草綠霜已白。日西月復東。華鬢不耐秋。颯然成衰蓬。古來賢聖人。一一誰成功。君子變猿鶴。小人為沙蟲。不及廣成子。乘雲駕輕鴻。三季分戰國。七雄成亂麻。王風何怨怒。世道終紛拏。至人洞玄象。高舉凌紫霞。仲尼欲浮海。吾祖之流沙。聖賢共淪沒。臨歧胡咄嗟。歲落眾芳歇，時當大火流。霜威出塞早，雲色渡河秋。夢繞邊城月，心飛故國樓。思歸若汾水，無日不悠悠。刳木出吳楚，危槎百餘尺。疾風吹片帆，日暮千里隔。別時酒猶在，已為異鄉客。思君不可得，愁見江水碧。朝別朱雀門，暮棲白鷺洲。波光搖海月，星影入城樓。望美金陵宰，如思瓊樹憂。徒令魂入夢，翻覺夜成秋。綠水解人意，為餘西北流。因聲玉琴裡，盪漾寄君愁。南船正東風，北船來自緩。江上相逢借問君，語笑未了風吹斷。聞君攜伎訪情人，應為尚書不顧身。堂上三千珠履客，甕中百斛金陵春。恨我阻此樂，淹留楚江濱。月色醉遠客，山花開欲然。春風狂殺人，一日劇三年。乘興嫌太遲，焚卻子猷船。夢見五柳枝，已堪掛馬鞭。何日到彭澤，長歌陶令前。昔在南陽城，唯餐獨山蕨。憶與崔宗之，白水弄素月。時過菊潭上，縱酒無休歇。泛此黃金花，頹然清歌發。一朝摧玉樹，生死殊飄忽。留我孔子琴，琴存人已歿。誰傳廣陵散，但哭邙山骨。泉戶何時明，長掃狐兔窟。木落識歲秋，瓶冰知天寒。桂枝日已綠，拂雪凌雲端。弱齡接光景，矯翼攀鴻鸞。投分三十載，榮枯同所歡。長吁望青雲，鑷白坐相看。秋顏入曉鏡，壯發凋危冠。窮與鮑生賈，飢從漂母餐。時來極天人，道在豈吟歎。樂毅方適趙，蘇秦初說韓。卷舒固在我，何事空摧殘。請以雙白璧，買君雙白鷳。白鷳白如錦，白雪恥容顏。照影玉潭裡，刷毛琪樹間。夜棲寒月靜，朝步落花間。我願得此鳥，玩之坐碧山。胡公能輟贈，籠寄里人還。世路今太行，回車竟何託。萬族皆凋枯，遂無少可樂。曠野多白骨，幽魂共銷鑠。榮貴當及時，春華宜照灼。人非崑山玉，安得長璀錯。身沒期不朽，榮名在麟閣。猛虎伏尺草，雖藏難蔽身。有如張公子，骯髒在風塵。豈無橫腰劍，屈彼淮陰人。擊築向北燕，燕歌易水濱。歸來泰山上，當與爾為鄰。西國有美女。結樓青雲端。蛾眉豔曉月。一笑傾城歡。高節不可奪。炯心如凝丹。常恐彩色晚。不為人所觀。安得配君子。共乘雙飛鸞。東風已綠瀛洲草，紫殿紅樓覺春好。池南柳色半青青，縈煙嫋娜拂綺城。垂絲百尺掛雕楹，上有好鳥相和鳴，間關早得春風情。春風捲入碧雲去，千門萬戶皆春聲。是時君王在鎬京，五雲垂暉耀紫清。仗出金宮隨日轉，天回玉輦繞花行。始向蓬萊看舞鶴，還過茝石聽新鶯。新鶯飛繞上林苑，願入簫韶雜鳳笙。佽飛斬長蛟，遺圖畫中見。登舟既虎嘯，激水方龍戰。驚波動連山，拔劍曳雷電。鱗摧白刃下，血染滄江變。感此壯古人，千秋若對面。本心若虛空，清淨無一物。焚蕩淫怒痴，圓寂了見佛。五彩圖聖像，悟真非妄傳。掃雪萬病盡，爽然清涼天。贊此功德海，永為曠代宣。紫藤掛雲木，花蔓宜陽春。密葉隱歌鳥，香風留美人。百丈素崖裂，四山丹壁開。龍潭中噴射，晝夜生風雷。但見瀑泉落，如潈雲漢來。聞君寫真圖，島嶼備縈迴。石黛刷幽草，曾青澤古苔。幽緘倘相傳，何必向天臺。欲別心不忍，臨行情更親。酒傾無限月，客醉幾重春。藉草依流水，攀花贈遠人。送君從此去，回首泣迷津。朔雪落吳天，從風渡溟渤。海樹成陽春，江沙浩明月。興從剡溪起，思繞樑園發。寄君郢中歌，曲罷心斷絕。三鳥別王母。銜書來見過。腸斷若剪弦。其如愁思何。遙知玉窗裡。纖手弄雲和。奏曲有深意。青松交女蘿。寫水山井中。同泉豈殊波。秦心與楚恨。皎皎為誰多。我有吳越曲，無人知此音。姑蘇成蔓草，麋鹿空悲吟。未誇觀濤作，空鬱釣鰲心。舉手謝東海，虛行歸故林。天為國家孕英才，森森矛戟擁靈臺。浩蕩深謀噴江海，縱橫逸氣走風雷。丈夫立身有如此，一呼三軍皆披靡。衛青謾作大將軍，白起真成一豎子。三百六十日，日日醉如泥。雖為李白婦，何異太常妻。敬亭埋玉樹，知是蔣徵君。安得相如草，空餘封禪文。池臺空有月，詞賦舊凌雲。獨掛延陵劍，千秋在古墳。第一百八十五卷秋浦舊蕭索，公庭人吏稀。因君樹桃李，此地忽芳菲。搖筆望白雲，開簾當翠微。時來引山月，縱酒酣清暉。而我愛夫子，淹留未忍歸。崔令學陶令。北窗常晝眠。抱琴時弄月。取意任無弦。見客但傾酒。為官不愛錢。東皋春事起。種黍早歸田。野涼疏雨歇，春色遍萋萋。魚躍青池滿，鶯吟綠樹低。野花妝面溼，山草紐斜齊。零落殘雲片，風吹掛竹谿。大梁貴公子，氣蓋蒼梧雲。若無三千客，誰道信陵君。救趙復存魏，英威天下聞。邯鄲能屈節，訪博從毛薛。夷門得隱淪，而與侯生親。仍要鼓刀者，乃是袖槌人。好士不盡心，何能保其身。多君重然諾，意氣遙相托。五馬入市門，金鞍照城郭。都忘虎竹貴，且與荷衣樂。去去桃花源，何時見歸軒。相思無終極，腸斷朗江猿。十萬羽林兒，臨洮破郅支。殺添胡地骨，降足漢營旗。塞闊牛羊散，兵休帳幕移。空流隴頭水，嗚咽向人悲。蘭生不當戶，別是閒庭草。夙被霜露欺，紅榮已先老。謬接瑤華枝，結根君王池。顧無馨香美，叨沐清風吹。餘芳若可佩，卒歲長相隨。蓐收肅金氣。西陸弦海月。秋蟬號階軒。感物憂不歇。良辰竟何許。大運有淪忽。天寒悲風生。夜久眾星沒。惻惻不忍言。哀歌逮明發。大車揚飛塵，亭午暗阡陌。中貴多黃金，連雲開甲宅。路逢鬥雞者，冠蓋何輝赫。鼻息幹虹霓，行人皆怵惕。世無洗耳翁，誰知堯與跖！側疊萬古石，橫為白馬磯。亂流若電轉，舉棹揚珠輝。臨驛卷緹幕，升常接繡衣。情親不避馬，為我解霜威。綠蘿紛葳蕤。繚繞松柏枝。草木有所託。歲寒尚不移。奈何夭桃色。坐嘆葑菲詩。玉顏豔紅彩。雲發非素絲。君子恩已畢。賤妾將何為。秦皇按寶劍。赫怒震威神。逐日巡海右。驅石駕滄津。徵卒空九寓。作橋傷萬人。但求蓬島藥。豈思農扈春。力盡功不贍。千載為悲辛。宋國梧臺東。野人得燕石。誇作天下珍。卻哂趙王璧。趙璧無緇磷。燕石非貞真。流俗多錯誤。豈知玉與珉。晚登高樓望，木落雙江清。寒山饒積翠，秀色連州城。目送楚雲盡，心悲胡雁聲。相思不可見，回首故人情。清景南樓夜，風流在武昌。庾公愛秋月，乘興坐胡床。龍笛吟寒水，天河落曉霜。我心還不淺，懷古醉餘觴。湖與元氣連，風波浩難止。天外賈客歸，雲間片帆起。龜遊蓮葉上，鳥宿蘆花裡。少女棹歸舟，歌聲逐流水。拂彼白石，彈吾素琴。幽澗愀兮流泉深，善手明徽高張清。心寂歷似千古，鬆颼飀兮萬尋。中見愁猿弔影而危處兮，叫秋木而長吟。客有哀時失職而聽者，淚淋浪以沾襟。乃緝商綴羽，潺湲成音。吾但寫聲發情於妙指，殊不知此曲之古今。幽澗泉，鳴深林。大君若天覆，廣運無不至。軒後爪牙常先太山稽，如心之使臂。小白鴻翼於夷吾，劉葛魚水本無二。土扶可成牆，積德為厚地。陶令八十日，長歌歸去來。故人建昌宰，借問幾時回。風落吳江雪，紛紛入酒杯。山翁今已醉，舞袖為君開。東林送客處，月出白猿啼。笑別廬山遠，何煩過虎溪。懶搖白羽扇，裸體青林中。脫巾掛石壁，露頂灑松風。西出蒼龍門，南登白鹿原。欲尋商山皓，猶戀漢皇恩。水國遠行邁，仙經深討論。洗心向溪月，清耳敬亭猿。築室在人境，閉門無世喧。多君枉高駕，贈我以微言。交乃意氣合，道因風雅存。別離有相思，瑤瑟與金樽。太古歷陽郡，化為洪川在。江山猶鬱盤，龍虎祕光彩。蓄洩數千載，風雲何霮。【雨下對】特生勤將軍，神力百夫倍。自古有秀色。西施與東鄰。蛾眉不可妒。況乃效其顰。所以尹婕妤。羞見邢夫人。低頭不出氣。塞默少精神。寄語無鹽子。如君何足珍。西江天柱遠，東越海門深。去割慈親戀，行憂報國心。好風吹落日，流水引長吟。五月披裘者，應知不取金。淥水明秋日。南湖採白蘋。荷花嬌欲語。愁殺盪舟人。北風吹海雁，南渡落寒聲。感此瀟湘客，悽其流浪情。海懷結滄洲，霞想遊赤城。始探蓬壺事，旋覺天地輕。澹然吟高秋，閒臥瞻太清。蘿月掩空幕，鬆霜結前楹。滅見息群動，獵微窮至精。桃花有源水，可以保吾生。南風昔不競，豪聖思經綸。劉琨與祖逖，起舞雞鳴晨。雖有匡濟心，終為樂禍人。我則異於是，潛光皖水濱。卜築司空原，北將天柱鄰。雪霽萬里月，雲開九江春。俟乎泰階平，然後託微身。傾家事金鼎，年貌可長新。所願得此道，終然保清真。弄景奔日馭，攀星戲河津。一隨王喬去，長年玉天賓。青春幾何時，黃鳥鳴不歇。天涯失鄉路，江外老華髮。心飛秦塞雲，影滯楚關月。身世殊爛漫，田園久蕪沒。歲晏何所從，長歌謝金闕。魯女東窗下，海榴世所稀。珊瑚映綠水，未足比光輝。清香隨風發，落日好鳥歸。願為東南枝，低舉拂羅衣。無由共攀折，引領望金扉。道隱不可見，靈書藏洞天。吾師四萬劫，歷世遞相傳。別杖留青竹，行歌躡紫煙。離心無遠近，長在玉京懸。清水本不動，桃花發岸傍。桃花弄水色，波盪搖春光。我悅子容豔，子傾我文章。風吹綠琴去，曲度紫鴛鴦。昔作一水魚，今成兩枝鳥。哀哀長雞鳴，夜夜達五曉。起折相思樹，歸贈知寸心。覆水不可收，行雲難重尋。天涯有度鳥，莫絕瑤華音。範宰不買名。絃歌對前楹。為邦默自化。日覺冰壺清。百里雞犬靜。千廬機杼鳴。浮人少蕩析。愛客多逢迎。遊子睹嘉政。因之聽頌聲。上黨碧松煙，夷陵丹砂末。蘭麝凝珍墨，精光乃堪掇。黃頭奴子雙鴉鬟，錦囊養之懷袖間。今日贈予蘭亭去，興來灑筆會稽山。綠驥本天馬，素非伏櫪駒。長嘶向清風，倏忽凌九區。何言西北至，卻走東南隅。世道有翻覆，前期難豫圖。希君一翦拂，猶可騁中衢。巴水急如箭，巴船去若飛。十月三千里，郎行幾歲歸。王家碧瑤樹。一樹忽先摧。海內故人泣。天涯弔鶴來。未成霖雨用。先失濟川材。一罷廣陵散。鳴琴更不開。君即潁水荀，何慚許郡賓。相逢太史奏，應是聚寶人。玉隱且在石，蘭枯還見春。俄成萬里別，立德貴清真。紺殿橫江上，青山落鏡中。岸回沙不盡，日映水成空。天樂流香閣，蓮舟颺晚風。恭陪竹林宴，留醉與陶公。斷崖如削瓜，嵐光破崖綠。天河從中來，白雲漲川穀。玉案赤文字，世眼不可讀。攝身凌青霄，松風拂我足。先君懷聖德，靈廟肅神心。草合人蹤斷，塵濃鳥跡深。流沙丹灶滅，關路紫煙沉。獨傷千載後，空餘松柏林。世道日交喪。澆風散淳源。不採芳桂枝。反棲惡木根。所以桃李樹。吐花竟不言。大運有興沒。群動爭飛奔。歸來廣成子。去入無窮門。送客謝亭北，逢君縱酒還。屈盤戲白馬，大笑上青山。回鞭指長安，西日落秦關。帝鄉三千里，杳在碧雲間。羽檄如流星。虎符合專城。喧呼救邊急。群鳥皆夜鳴。白日曜紫微。三公運權衡。天地皆得一。澹然四海清。借問此何為。答言楚徵兵。渡瀘及五月。將赴雲南徵。怯卒非戰士。炎方難遠行。長號別嚴親。日月慘光晶。泣盡繼以血。心摧兩無聲。困獸當猛虎。窮魚餌奔鯨。千去不一回。投軀豈全生。如何舞干鏚。一使有苗平。齊瑟彈東吟。秦弦弄西音。慷慨動顏魄。使人成荒淫。彼美佞邪子。婉孌來相尋。一笑雙白璧。再歌千黃金。珍色不貴道。詎惜飛光沈。安識紫霞客。瑤臺鳴素琴。地擁金陵勢。城回江水流。當時百萬戶。夾道起朱樓。亡國生春草。離宮沒古丘。空餘後湖月。波上對江洲。漢陽江上柳，望客引東枝。樹樹花如雪，紛紛亂若絲。春風傳我意，草木別前知。寄謝絃歌宰，西來定未遲。白楊十字巷，北夾湖溝道。不見吳時人，空生唐年草。天地有反覆，宮城盡傾倒。六帝餘古丘，樵蘇泣遺老。漢水波浪遠，巫山雲雨飛。東風吹客夢，西落此中時。覺後思白帝，佳人與我違。瞿塘饒賈客，音信莫令稀。愛此溪水閒。乘流興無極。漾楫怕鷗驚。垂竿待魚食。波翻曉霞影。岸疊春山色。何處浣紗人。紅顏未相識。藍岑竦天壁，突兀如鯨額。奔蹙橫澄潭，勢吞落星石。沙帶秋月明，水搖寒山碧。佳境宜緩棹，清輝能留客。恨君阻歡遊，使我自驚惕。所期俱卜築，結茅鍊金液。英明廬江守。聲譽廣平籍。灑掃黃金臺。招邀青雲客。客曾與天通。出入清禁中。襄王憐宋玉。願入蘭臺宮。胡雁鳴，辭燕山，昨發委羽朝度關。一一銜蘆枝，南飛散落天地間，連行接翼往復還。客居煙波寄湘吳，凌霜觸雪毛體枯。畏逢矰繳驚相呼，聞弦虛墜良可籲。君更彈射何為乎。吾多張公子，別酌酣高堂。聽歌舞銀燭，把酒輕羅裳。橫笛弄秋月，琵琶彈陌桑。龍泉解錦帶，為爾傾千觴。驛亭三楊樹，正當白下門。吳煙暝長條，漢水齧古根。向來送行處，回首阻笑言。別後若見之，為餘一攀翻。龔子棲閒地，都無人世喧。柳深陶令宅，竹暗闢疆園。我去黃牛峽，遙愁白帝猿。贈君卷葹草，心斷竟何言。長安一片月，萬戶搗衣聲。秋風吹不盡，總是玉關情。何日平胡虜，良人罷遠征。斗酒勿為薄，寸心貴不忘。坐惜故人去，偏令遊子傷。離顏怨芳草，春思結垂楊。揮手再三別，臨岐空斷腸。東平劉公幹，南國秀餘芳。一鳴即朱紱，五十佩銀章。飲冰事戎幕，衣錦華水鄉。銅官幾萬人，諍訟清玉堂。吐言貴珠玉，落筆迴風霜。而我謝明主，銜哀投夜郎。歸家酒債多，門客粲成行。高談滿四座，一日傾千觴。所求竟無緒，裘馬欲摧藏。主人若不顧，明發釣滄浪。書禿千兔毫，詩裁兩牛腰。筆蹤起龍虎，舞袖拂雲霄。雙歌二胡姬，更奏遠清朝。舉酒挑朔雪，從君不相饒。堯沒三千歲，青松古廟存。送行奠桂酒，拜舞清心魂。日色促歸人，連歌倒芳樽。馬嘶俱醉起，分手更何言。漢家兵馬乘北風，鼓行而西破犬戎。爾隨漢將出門去，剪虜若草收奇功。君王按劍望邊色，旄頭已落胡天空。匈奴繫頸數應盡，明年應入蒲萄宮。擊築飲美酒，劍歌易水湄。經過燕太子，結托幷州兒。少年負壯氣，奮烈自有時。因擊魯勾踐，爭博勿相欺。送別枯桑下，凋葉落半空。我行懵道遠，爾獨知天風。誰念張仲蔚，還依蒿與蓬。何時一杯酒，更與李膺同。剪落青梧枝，灉湖坐可窺。雨洗秋山淨，林光澹碧滋。水閒明鏡轉，雲繞畫屏移。千古風流事，名賢共此時。賈誼三年謫，班超萬里侯。何如牽白犢，飲水對清流。魯國寒事早，初霜刈渚蒲。揮鐮若轉月，拂水生連珠。此草最可珍，何必貴龍鬚。織作玉床蓆，欣承清夜娛。羅衣能再拂，不畏素塵蕪。頭陀懸萬仞，遠眺望華峰。聊借金沙水，洗開九芙蓉。煙嵐隨遍覽，踏屐走雙龍。明日登高去，山僧孰與從？禪床今暫歇，枕月臥青松。更盡聞呼鳥，恍來報曉鍾。我本不棄世，世人自棄我。一乘無倪舟，八極縱遠舵。燕客期躍馬，唐生安敢譏。採珠勿驚龍，大道可暗歸。故山有鬆月，遲爾玩清暉。二龍爭戰決雌雄，赤壁樓船掃地空。烈火張天照雲海，周瑜於此破曹公。君去滄江望澄碧，鯨鯢唐突留餘跡。一一書來報故人，我欲因之壯心魄。秀才何翩翩，王許回也賢。暫別廬江守，將遊京兆天。秋山宜落日，秀水出寒煙。欲折一枝桂，還來雁沼前。白田見楚老，歌詠徐安宜。制錦不擇地，操刀良在茲。清風動百里，惠化聞京師。浮人若雲歸，耕種滿郊岐。川光淨麥隴，日色明桑枝。訟息但長嘯，賓來或解頤。青橙拂戶牖，白水流園池。遊子滯安邑，懷恩未忍辭。翳君樹桃李，歲晚託深期。天作雲與雷，霈然德澤開。東風日本至，白雉越裳來。獨棄長沙國，三年未許回。何時入宣室，更問洛陽才。聞說金華渡。東連五百灘。全勝若耶好。莫道此行難。猿嘯千溪合。松風五月寒。他年一攜手。搖艇入新安。周子橫山隱，開門臨城隅。連峰入戶牖，勝概凌方壺。時作白紵詞，放歌丹陽湖。水色傲溟渤，川光秀菰蒲。當其得意時，心與天壤俱。閒雲隨舒捲，安識身有無。抱石恥獻玉，沉泉笑探珠。羽化如可作，相攜上清都。見君乘驄馬。知上太山道。此地果摧輪。全身以為寶。我如豐年玉。棄置秋田草。但勖冰壺心。無為嘆衰老。學道三千春，自言羲和人。軒蓋宛若夢，雲鬆長相親。偶將二公合，復與三山鄰。喜結海上契，自為天外賓。鸞翮我先鎩，龍性君莫馴。樸散不尚古，時訛皆失真。勿踏荒溪坡，朅來浩然津。薜帶何辭楚，桃源堪避秦。世迫且離別，心在期隱淪。酬贈非炯誡，永言銘佩紳。陶令去彭澤，茫然太古心。大音自成曲，但奏無絃琴。釣水路非遠，連鰲意何深。終期龍伯國，與爾相招尋。美人贈此盤龍之寶鏡。燭我金縷之羅衣。時將紅袖拂明月。為惜普照之餘暉。影中金鵲飛不滅。臺下青鸞思獨絕。藁砧一別若箭弦。去有日。來無年。狂風吹卻妾心斷。玉箸並墮菱花前。大鵬一日同風起，摶搖直上九萬里。假令風歇時下來，猶能簸卻滄溟水。世人見我恆殊調，聞餘大言皆冷笑。宣父猶能畏後生，丈夫未可輕年少。六代帝王國，三吳佳麗城。賢人當重寄，天子借高名。巨海一邊靜，長江萬里清。應須救趙策，未肯棄侯嬴。王公希代寶。棄世一何早。吊死不及哀。殯宮已秋草。悲來欲脫劍。掛向何枝好。哭向茅山雖未摧。一生淚盡丹陽道。爾恐碧草晚，我畏朱顏移。愁看楊花飛，置酒正相宜。歌聲送落日，舞影回清池。今夕不盡杯，留歡更邀誰。搖曳帆在空，清流順歸風。詩因鼓吹髮，酒為劍歌雄。對舞青樓妓，雙鬟白玉童。行雲且莫去，留醉楚王宮。江村秋雨歇，酒盡一帆飛。路歷波濤去，家惟坐臥歸。島花開灼灼，汀柳細依依。別後無餘事，還應掃釣磯。鸚鵡洲橫漢陽渡。水引寒煙沒江樹。南浦登樓不見君。君今罷官在何處。漢口雙魚白錦鱗。令傳尺素報情人。其中字數無多少。只是相思秋復春。秋色無遠近，出門盡寒山。白雲遙相識，待我蒼梧間。借問盧耽鶴，西飛幾歲還。四明三千里，朝起赤城霞。日出紅光散，分輝照雪崖。一餐咽瓊液，五內發金沙。舉手何所待，青龍白虎車。金華牧羊兒。乃是紫煙客。我願從之遊。未去發已白。不知繁華子。擾擾何所迫。崑山採瓊蕊。可以煉精魄。九日天氣清，登高無秋雲。造化闢川嶽，瞭然楚漢分。長風鼓橫波，合沓蹙龍文。憶昔傳遊豫，樓船壯橫汾。今茲討鯨鯢，旌旆何繽紛。白羽落酒樽，洞庭羅三軍。黃花不掇手，戰鼓遙相聞。劍舞轉頹陽，當時日停曛。酣歌激壯士，可以摧妖氛。齷齪東籬下，淵明不足群。早起見日出，暮見棲鳥還。客心自酸楚，況對木瓜山。白玉一杯酒，綠楊三月時。春風餘幾日，兩鬢各成絲。秉燭唯須飲，投竿也未遲。如逢渭水獵，猶可帝王師。淼淼望湖水。青青蘆葉齊。歸心落何處。日沒大江西。歇馬傍春草。欲行遠道迷。誰忍子規鳥。連聲向我啼。白帝城邊足風波，瞿塘五月誰敢過。荊州麥熟繭成蛾，繰絲憶君頭緒多。撥穀飛鳴奈妾何。美人出南國。灼灼芙蓉姿。皓齒終不發。芳心空自持。由來紫宮女。共妒青蛾眉。歸去瀟湘沚。沉吟何足悲。越客採明珠。提攜出南隅。清輝照海月。美價傾皇都。獻君君按劍。懷寶空長吁。魚目復相哂。寸心增煩紆。晉家南渡日，此地舊長安。地即帝王宅，山為龍虎盤。金陵空壯觀，天塹淨波瀾。醉客回橈去，吳歌且自歡。南湖秋月白，王宰夜相邀。錦帳郎官醉，羅衣舞女嬌。笛聲喧沔鄂，歌曲上雲霄。別後空愁我，相思一水遙。我遊東亭不見君，沙上行將白鷺群。白鷺行時散飛去，又如雪點青山雲。欲往涇溪不辭遠，龍門蹙波虎眼轉。杜鵑花開春已闌，歸向陵陽釣魚晚。絕壁臨巨川，連峰勢相向。亂石流洑間，回波自成浪。但驚群木秀，莫測精靈狀。更聽猿夜啼，憂心醉江上。淮王愛八公，攜手綠雲中。小子忝枝葉，亦攀丹桂叢。謬以詞賦重，而將枚馬同。何日背淮水，東之觀土風。花間一壺酒，獨酌無相親。舉杯邀明月，對影成三人。月既不解飲，影徒隨我身。暫伴月將影，行樂須及春。我歌月徘徊，我舞影零亂。醒時同交歡，醉後各分散。永結無情遊，相期邈雲漢。天若不愛酒，酒星不在天。地若不愛酒，地應無酒泉。天地既愛酒，愛酒不愧天。已聞清比聖，複道濁如賢。賢聖既已飲，何必求神仙。三杯通大道，一斗合自然。但得酒中趣，勿為醒者傳。海水昔飛動，三龍紛戰爭。鐘山危波瀾，傾側駭奔鯨。黃旗一掃蕩，割壤開吳京。六代更霸王，遺蹟見都城。至今秦淮間，禮樂秀群英。地扇鄒魯學，詩騰顏謝名。五月金陵西，祖餘白下亭。欲尋廬峰頂，先繞漢水行。香爐紫煙滅，瀑布落太清。若攀星辰去，揮手緬含情。久臥青山雲，遂為青山客。山深雲更好，賞弄終日夕。月銜樓間峰，泉漱階下石。素心自此得，真趣非外惜。鼯啼桂方秋，風滅籟歸寂。緬思洪崖術，欲往滄海隔。雲車來何遲，撫幾空嘆息。玉樹春歸日。金宮樂事多。後庭朝未入。輕輦夜相過。笑出花間語。嬌來竹下歌。莫教明月去。留著醉嫦蛾。竄逐勿復哀，慚君問寒灰。浮雲本無意，吹落章華臺。遠別淚空盡，長愁心已摧。二年吟澤畔，憔悴幾時回。寒雪梅中盡。春風柳上歸。宮鶯嬌欲醉。檐燕語還飛。遲日明歌席。新花豔舞衣。晚來移彩仗。行樂泥光輝。沅湘春色還，風暖菸草綠。古之傷心人，於此腸斷續。予非懷沙客，但美採菱曲。所願歸東山，寸心於此足。三山懷謝脁，水澹望長安。蕪沒河陽縣，秋江正北看。盧龍霜氣冷，鳷鵲月光寒。耿耿憶瓊樹，天涯寄一歡。長桑曉洞視，五藏無全牛。趙叟得祕訣，還從方士遊。西過獲麟臺，為我吊孔丘。念別復懷古，潸然空淚流。涉江玩秋水，愛此紅蕖鮮。攀荷弄其珠，盪漾不成圓。佳人彩雲裡，欲贈隔遠天。相思無因見，悵望涼風前。張衡殊不樂，應有四愁詩。慚君錦繡段，贈我慰相思。鴻鵠復矯翼，鳳凰憶故池。榮樂一如此，商山老紫芝。廬山東南五老峰，青天削出金芙蓉。九江秀色可攬結，吾將此地巢雲鬆。可嘆東籬菊。莖疏葉且微。雖言異蘭蕙。亦自有芳菲。未泛盈樽酒。徒沾清露輝。當榮君不採。飄落欲何依。宋玉事楚王。立身本高潔。巫山賦彩雲。郢路歌白雪。舉國莫能和。巴人皆捲舌。一感登徒言。恩情遂中絕。得道無古今，失道還衰老。自笑鏡中人，白髮如霜草。捫心空嘆息，問影何枯槁。桃李竟何言，終成南山皓。遙望九華峰，誠然是九華。蒼顏耐風雪，奇態燦雲霞。曜日凝成錦，凌霄增壁崖。何當餘蔭照，天造洞仙家。聞說神仙晉葛洪，煉丹曾此佔雲峰。庭前廢井今猶在，不見長鬆見短鬆。醉入田家去，行歌荒野中。如何青草裡，亦有白頭翁。折取對明鏡，宛將衰鬢同。微芳似相誚，留恨向東風。魯客抱白鶴，別餘往泰山。初行若片雲，杳在青崖間。高高至天門，日觀近可攀。雲山望不及，此去何時還。第一百七十七卷我聞隱靜寺，山水多奇蹤。巖種朗公橘，門深杯渡鬆。道人制猛虎，振錫還孤峰。他日南陵下，相期谷口逢。彭蠡將天合，姑蘇在日邊。寧親候海色，欲動孝廉船。窈窕晴江轉，參差遠岫連。相思無晝夜，東泣似長川。杜陵賢人清且廉，東谿卜築歲將淹。宅近青山同謝脁，門垂碧柳似陶潛。好鳥迎春歌后院，飛花送酒舞前檐。客到但知留一醉，盤中只有水晶鹽。昔別若夢中，天涯忽相逢。洞庭破秋月，縱酒開愁容。贈劍刻玉字，延平兩蛟龍。送君不盡意，書及雁回峰。韓公吹玉笛，倜儻流英音。風吹繞鐘山，萬壑皆龍吟。王子停鳳管，師襄掩瑤琴。餘韻度江去，天涯安可尋。陽臺隔楚水。春草生黃河。相思無日夜。浩蕩若流波。流波向海去。欲見終無因。遙將一點淚。遠寄如花人。五月梅始黃，蠶凋桑柘空。魯人重織作，機杼鳴簾櫳。顧餘不及仕，學劍來山東。舉鞭訪前途，獲笑汶上翁。下愚忽壯士，未足論窮通。我以一箭書，能取聊城功。終然不受賞，羞與時人同。西歸去直道，落日昏陰虹。此去爾勿言，甘心為轉蓬。青蓮居士謫仙人，酒肆藏名三十春。湖州司馬何須問，金粟如來是後身。妾本洛陽人，狂夫幽燕客。渴飲易水波，由來多感激。胡馬西北馳，香騣搖綠絲。鳴鞭從此去，逐虜蕩邊陲。昔去有好言，不言久離別。燕支多美女，走馬輕風雪。見此不記人，恩情雲雨絕。啼流玉箸盡，坐恨金閨切。織錦作短書，腸隨迴文結。相思欲有寄，恐君不見察。焚之揚其灰，手跡自此滅。幾日相別離，門前生穭葵。寒蟬聒梧桐，日夕長鳴悲。白露溼螢火，清霜凌兔絲。空掩紫羅袂，長啼無盡時。去年何時君別妾，南園綠草飛蝴蝶。今歲何時妾憶君，西山白雪暗晴雲。玉關去此三千里，欲寄音書那可聞。河東郭有道，於世若浮雲。盛德無我位，清光獨映君。恥將雞並食，長與鳳為群。一擊九千仞，相期凌紫氛。君同鮑明遠，邀彼休上人。鼓琴亂白雪，秋變江上春。瑤草綠未衰，攀翻寄情親。相思兩不見，流淚空盈巾。陶令辭彭澤，梁鴻入會稽。我尋高士傳，君與古人齊。雲臥留丹壑，天書降紫泥。不知楊伯起，早晚向關西。傾暉速短炬，走海無停川。冀餐圓丘草，欲以還頹年。此事不可得，微生若浮煙。駿發跨名駒，雕弓控鳴弦。鷹豪魯草白，狐兔多肥鮮。邀遮相馳逐，遂出城東田。一掃四野空，喧呼鞍馬前。歸來獻所獲，炮炙宜霜天。出舞兩美人，飄搖若雲仙。留歡不知疲，清曉方來旋。碧草已滿地，柳與梅爭春。謝公自有東山妓，金屏笑坐如花人。今日非昨日，明日還復來。白髮對綠酒，強歌心已摧。君不見樑王池上月，昔照樑王樽酒中。樑王已去明月在，黃鸝愁醉啼春風。分明感激眼前事，莫惜醉臥桃園東。吾愛崔秋浦，宛然陶令風。門前五楊柳，井上二梧桐。山鳥下廳事，檐花落酒中。懷君未忍去，惆悵意無窮。置酒延落景，金陵鳳凰臺。長波寫萬古，心與雲俱開。借問往昔時，鳳凰為誰來。鳳凰去已久，正當今日回。明君越羲軒，天老坐三臺。豪士無所用，彈弦醉金罍。東風吹山花，安可不盡杯。六帝沒幽草，深宮冥綠苔。置酒勿複道，歌鐘但相催。河陽花作縣。秋浦玉為人。地逐名賢好。風隨惠化春。水從天漢落。山逼畫屏新。應念金門客。投沙吊楚臣。昔在九江上，遙望九華峰。天河掛綠水，秀出九芙蓉。我欲一揮手，誰人可相從。君為東道主，於此臥雲鬆。第一百七十卷乘君素舸泛涇西，宛似雲門對若溪。且從康樂尋山水，何必東遊入會稽。東平與南平。今古兩步兵。素心愛美酒。不是顧專城。謫官桃源去。尋花幾處行。秦人如舊識。出戶笑相迎。我吟傳舍詠，來訪真人居。煙嶺迷高跡，雲林隔太虛。窺庭但蕭瑟，倚杖空躊躇。應化遼天鶴，歸當千歲餘。南登杜陵上，北望五陵間。秋水明落日，流光滅遠山。夜到清溪宿，主人碧巖裡。檐楹掛星斗，枕蓆響風水。月落西山時，啾啾夜猿起。去國客行遠，還山秋夢長。梧桐落金井，一葉飛銀床。覺罷攬明鏡，鬢毛颯已霜。良圖委蔓草，古貌成枯桑。欲道心下事，時人疑夜光。因為洞庭葉，飄落之瀟湘。令弟經濟士，謫居我何傷。潛虯隱尺水，著論談興亡。客遇王子喬，口傳不死方。入洞過天地，登真朝玉皇。吾將撫爾背，揮手遂翱翔。函谷如玉關。幾時可生還。洛陽為易水。嵩嶽是燕山。俗變羌胡語。人多沙塞顏。申包惟慟哭。七日鬢毛斑。何以折相贈，白花青桂枝。月華若夜雪，見此令人思。雖然剡溪興，不異山陰時。明發懷二子，空吟招隱詩。孤蘭生幽園。眾草共蕪沒。雖照陽春暉。復悲高秋月。飛霜早淅瀝。綠豔恐休歇。若無清風吹。香氣為誰發。玉瓶沽美酒，數裡送君還。繫馬垂楊下，銜杯大道間。天邊看淥水，海上見青山。興罷各分袂，何須醉別顏。八荒馳驚飈。萬物盡凋落。浮雲蔽頹陽。洪波振大壑。龍鳳脫罔罟。飄搖將安託。去去乘白駒。空山詠場藿。羽族稟萬化。小大各有依。週週亦何辜。六翮掩不揮。願銜眾禽翼。一向黃河飛。飛者莫我顧。嘆息將安歸。我到巫山渚。尋古登陽臺。天空彩雲滅。地遠清風來。神女去已久。襄王安在哉。荒淫竟淪替。樵牧徒悲哀。邊城兒，生年不讀一字書，但將遊獵誇輕趫。胡馬秋肥宜白草，騎來躡影何矜驕。金鞭拂雪揮鳴鞘，半酣呼鷹出遠郊。弓彎滿月不虛發，雙鶬迸落連飛髇。海邊觀者皆辟易，猛氣英風振沙磧。儒生不及遊俠人，白首下帷復何益。爾佐宣州郡，守官清且閒。常誇雲月好，邀我敬亭山。五落洞庭葉，三江遊未還。相思不可見，嘆息損朱顏。青山日將暝，寂寞謝公宅。竹裡無人聲，池中虛月白。荒庭衰草遍，廢井蒼苔積。惟有清風閒，時時起泉石。丁令辭世人，拂衣向仙路。伏煉九丹成，方隨五雲去。松蘿蔽幽洞，桃杏深隱處。不知曾化鶴，遼海歸幾度。茫茫大夢中，惟我獨先覺。騰轉風火來，假合作容貌。滅除昏疑盡，領略入精要。澄慮觀此身，因得通寂照。郎悟前後際，始知金仙妙。幸逢禪居人，酌玉坐相召。彼我俱若喪，雲山豈殊調。清風生虛空，明月見談笑。怡然青蓮宮，永願恣遊眺。繡戶香風暖。紗窗曙色新。宮花爭笑日。池草暗生春。綠樹聞歌鳥。青樓見舞人。昭陽桃李月。羅綺自相親。今日明光裡。還須結伴遊。春風開紫殿。天樂下朱樓。豔舞全知巧。嬌歌半欲羞。更憐花月夜。宮女笑藏鉤。水綠南薰殿。花紅北闕樓。鶯歌聞太液。鳳吹繞瀛洲。素女鳴珠佩。天人弄綵球。【毛求】今朝風日好。宜入未央遊。張翰江東去，正值秋風時。天清一雁遠，海闊孤帆遲。白日行欲暮，滄波杳難期。吳洲如見月，千里幸相思。芣苡生前徑，含桃落小園。春心自搖盪，百舌更多言。洛浦有宓妃。飄搖雪爭飛。輕雲拂素月。了可見清輝。解佩欲西去。含情詎相違。香塵動羅襪。綠水不沾衣。陳王徒作賦。神女豈同歸。好色傷大雅。多為世所譏。久辭榮祿遂初衣，曾向長生說息機。真訣自從茅氏得，恩波寧阻洞庭歸。瑤臺含霧星辰滿，仙嶠浮空島嶼微。借問欲棲珠樹鶴，何年卻向帝城飛。嘉穀隱豐草。草深苗且稀。農夫既不異。孤穗將安歸。常恐委疇隴。忽與秋蓬飛。鳥得薦宗廟。為君生光輝。昔餘聞嫦娥。（嫦一作【女亙】）竊藥駐雲發。不自嬌玉顏。方希鍊金骨。飛去身莫返。含笑坐明月。紫宮誇蛾眉。隨手會凋歇。厄磴層層上太華，白雲深處有人家。道童對月閒吹笛，仙子乘雲遠駕車。恠石堆山如坐虎，老藤纏樹似騰蛇。曾聞玉井金河在，會見蓬萊十丈花。長沙陳太守，逸氣凌青松。英主賜五馬，本是天池龍。湘水回九曲，衡山望五峰。榮君按節去，不及遠相從。粉壁為空天，丹青狀江海。遊雲不知歸，日見白鷗在。博平真人王志安，沉吟至此願掛冠。松溪石磴帶秋色，愁客思歸坐曉寒。關西楊伯起，漢日舊稱賢。四代三公族，清風播人天。夫子華陰居，開門對玉蓮。何事歷衡霍，雲帆今始還。君坐稍解顏，為君歌此篇。我固侯門士，謬登聖主筵。一辭金華殿，蹭蹬長江邊。二子魯門東，別來已經年。因君此中去，不覺淚如泉。橫江館前津吏迎，向餘東指海雲生。郎今欲渡緣何事，如此風波不可行。神農好長生，風俗久已成。復聞紫陽客，早署丹臺名。喘息餐妙氣，步虛吟真聲。道與古仙合，心將元化並。樓疑出蓬海，鶴似飛玉京。鬆雪窗外曉，池水階下明。忽耽笙歌樂，頗失軒冕情。終願惠金液，提攜凌太清。試發清秋興，因為吳會吟。碧雲斂海色，流水折江心。我有延陵劍，君無陸賈金。艱難此為別，惆悵一何深。吾憐宛溪好，百尺照心明。何謝新安水，千尋見底清。白沙留月色，綠竹助秋聲。卻笑嚴湍上，於今獨擅名。胡人吹玉笛，一半是秦聲。十月吳山曉，梅花落敬亭。愁聞出塞曲，淚滿逐臣纓。卻望長安道，空懷戀主情。黃鸝啄紫椹，五月鳴桑枝。我行不記日，誤作陽春時。蠶老客未歸，白田已繅絲。驅馬又前去，捫心空自悲。遠憶巫山陽。花明淥江暖。躊躇未得往。淚向南雲滿。春風復無情。吹我夢魂斷。不見眼中人。天長音信短。長短春草綠。緣階如有情。卷施心獨苦。抽卻死還生。睹物知妾意。希君種後庭。閒時當採掇。念此莫相輕。駿馬驕行踏落花，垂鞭直拂五雲車。美人一笑褰珠箔，遙指紅樓是妾家。李斯未相秦，且逐東門兔。宋玉事襄王，能為高唐賦。常聞綠水曲，忽此相逢遇。掃灑青天開，豁然披雲霧。葳蕤紫鸞鳥，巢在崑山樹。驚風西北吹，飛落南溟去。早懷經濟策，特受龍顏顧。白玉棲青蠅，君臣忽行路。人生感分義，貴欲呈丹素。何日清中原，相期廓天步。結髮生別離，相思復相保。如何日已久，五變庭中草。渺渺大海途，悠悠吳江島。但恐不出門，出門無遠道。遠道行既難，家貧衣復單。嚴風吹積雪，晨起鼻何酸。人生各有志，豈不懷所安。分明天上日，生死願同歡。燕谷無暖氣，窮巖閉嚴陰。鄒子一吹律，能迴天地心。聞君罷官意，我抱漢川湄。借問久疏索，何如聽訟時。天清江月白，心靜海鷗知。應念投沙客，空餘吊屈悲。北堂千萬壽，侍奉有光輝。先同稚子舞，更著老萊衣。因為小兒啼，醉倒月下歸。人間無此樂，此樂世中稀。巢父將許由，未聞買山隱。道存跡自高，何憚去人近。紛吾下茲嶺，地閒喧亦泯。門橫群岫開，水鑿眾泉引。屏高而在雲，竇深莫能準。川光晝昏凝，林氣夕悽緊。於焉摘朱果，兼得養玄牝。坐月觀寶書，拂霜弄瑤軫。傾壺事幽酌，顧影還獨盡。念君風塵遊，傲爾令自哂。一為遷客去長沙，西望長安不見家。黃鶴樓中吹玉笛，江城五月落梅花。心愛名山遊，身隨名山遠。羅浮麻姑臺，此去或未返。遇君蓬池隱，就我石上飯。空言不成歡，強笑惜日晚。綠水向雁門，黃雲蔽龍山。嘆息兩客鳥，裴回吳越間。共語一執手，留連夜將久。解我紫綺裘，且換金陵酒。酒來笑復歌，興酣樂事多。水影弄月色，清光奈愁何。明晨掛帆席，離恨滿滄波。妾本崇臺女，揚蛾入丹闕。自倚顏如花，寧知有凋歇。一辭玉階下，去若朝雲沒。每憶邯鄲城，深宮夢秋月。君王不可見，惆悵至明發。今日風日好，明日恐不如。春風笑於人，何乃愁自居。吹簫舞綵鳳，酌醴鱠神魚。千金買一醉，取樂不求餘。達士遺天地，東門有二疏。愚夫同瓦石，有才知卷舒。無事坐悲苦，塊然涸轍魚。金花折風帽，白馬小遲迴。翩翩舞廣袖，似鳥海東來。野禽啼杜宇，山蝶舞莊周。將軍出使擁樓船，江上旌旗拂紫煙。萬里橫戈探虎穴，三杯拔劍舞龍泉。莫道詞人無膽氣，臨行將贈繞朝鞭。霜結梅梢玉，陰凝竹幹銀。竹粉千腰白，桃皮半頰紅。顒望臨碧空，怨情感離別。江草不知愁，巖花但爭發。雲山萬重隔，音信千里絕。春去秋復來，相思幾時歇。心為殺人劍，淚是報恩珠。佳人微醉玉顏酡，笑伾妝樓澹小蛾。借問單樓與同穴，可能銀漢勝重泉。爾家何在瀟湘川。青莎白石長沙邊。昨夢江花照江日。幾枝正發東窗前。覺來欲往心悠然。魂隨越鳥飛南天。秦雲連山海相接。桂水橫煙不可涉。送君此去令人愁。風帆茫茫隔河洲。春潭瓊草綠可折。西寄長安明月樓。朱亥已擊晉，侯嬴尚隱身。時無魏公子，豈貴抱關人。餘亦不火食，遊樑同在陳。空餘湛盧劍，贈爾託交親。人道橫江好，儂道橫江惡。一風三日吹倒山，白浪高於瓦官閣。眼前有景道不得，崔顥題詩在上頭。美人為政本忘機，服藥求仙事不違。葉縣已泥丹灶畢，瀛洲當伴赤松歸。先師有訣神將助，大聖無心火自飛。九轉但能生羽翼，雙鳧忽去定何依。昔日繡衣何足榮，今宵貰酒與君傾。暫就東山賒月色，酣歌一夜送泉明。吾家白額駒，遠別臨東道。他日相思一夢君，應得池塘生春草。我家北海宅，作寺南江濱。空庭無玉樹，高殿坐幽人。書帶留青草，琴堂冪素塵。平生種桃李，寂滅不成春。瑤草寒不死，移植滄江濱。東風灑雨露，會入天地春。予若洞庭葉，隨波送逐臣。思歸未可得，書此謝情人。楚臣傷江楓，謝客拾海月。懷沙去瀟湘，掛席泛溟渤。蹇予訪前跡，獨往造窮髮。古人不可攀，去若浮雲沒。願言弄倒景，從此煉真骨。華頂窺絕溟，蓬壺望超忽。不知青春度，但怪綠芳歇。空持釣鰲心，從此謝魏闕。九日龍山飲，黃花笑逐臣。醉看風落帽，舞愛月留人。毛遂不墮井。曾參寧殺人。虛言誤公子。投杼惑慈親。白璧雙明月。方知一玉真。秦水別隴首。幽咽多悲聲。胡馬顧朔雪。躞蹀長嘶鳴。感物動我心。緬然含歸情。昔視秋蛾飛。今見春蠶生。嫋嫋桑柘葉。（柘一作結）萋萋柳垂榮。急節謝流水。羈心搖懸旌。揮涕且復去。惻愴何時平。綠水接柴門，有如桃花源。忘憂或假草，滿院羅叢萱。暝色湖上來，微雨飛南軒。故人宿茅宇，夕鳥棲楊園。還惜詩酒別，深為江海言。明朝廣陵道，獨憶此傾樽。朝弄紫泥海。夕披丹霞裳。揮手摺若木。拂此西日光。雲臥遊八極。玉顏已千霜。飄飄入無倪。稽首祈上皇。呼我遊太素。玉杯賜瓊漿。一餐歷萬歲。何用還故鄉。永隨長風去。天外恣飄揚。三門橫峻灘，六剌走波瀾。石驚虎伏起，水狀龍縈盤。何慚七裡瀨，使我欲垂竿。五陵年少金市東，銀鞍白馬度春風。落花踏盡遊何處，笑人胡姬酒肆中。昨日東樓醉，還應倒接蘺。阿誰扶上馬，不省下樓時。誰道泰山高，下卻魯連節。誰雲秦軍眾，摧卻魯連舌。獨立天地間，清風灑蘭雪。夫子還倜儻，攻文繼前烈。錯落石上鬆，無為秋霜折。贈言鏤寶刀，千歲庶不滅。妙有分二氣，靈山開九華。--李白層標遏遲日，半壁明朝霞。--高霽積雪曜陰壑，飛流噴陽崖。--韋權輿青瑩玉樹色，縹緲羽人家。--李白閒夜坐明月。幽人彈素琴。忽聞悲風調。宛若寒鬆吟。白雪亂纖手。綠水清虛心。鍾期久已沒。世上無知音。于闐採花人，自言花相似。明妃一朝西入胡，胡中美女多羞死。乃知漢地多名姝，胡中無花可方比。丹青能令醜者妍，無鹽翻在深宮裡。自古妒蛾眉，胡沙埋皓齒。金繩界寶地，珍木蔭瑤池。雲間妙音奏，天際法蠡吹。天子居未央，妾侍卷衣裳。顧無紫宮寵，敢拂黃金床。水至亦不去，熊來尚可當。微身奉日月，飄若螢之光。願君採葑菲，無以下體妨。欲向江東去，定將誰舉杯。稽山無賀老，卻棹酒船回。彼美漢東國，川藏明月輝。寧知喪亂後，更有一珠歸。落羽辭金殿，孤鳴吒繡衣。能言終見棄，還向隴西飛。金陵勞勞送客堂，蔓草離離生道傍。古情不盡東流水，此地悲風愁白楊。我乘素舸同康樂，朗詠清川飛夜霜。昔聞牛渚吟五章，今來何謝袁家郎。苦竹寒聲動秋月，獨宿空簾歸夢長。羅襪凌波生網塵，那能得計訪情親。千杯綠酒何辭醉，一面紅妝惱殺人。齊公鑿新河，萬古流不絕。豐功利生人，天地同朽滅。兩橋對雙閣，芳樹有行列。愛此如甘棠，誰雲敢攀折。吳關倚此固，天險自茲設。海水落斗門，湖平見沙汭。我行送季父，弭棹徒流悅。楊花滿江來，疑是龍山雪。惜此林下興，愴為山陽別。瞻望清路塵，歸來空寂滅。秦地羅敷女，採桑綠水邊。素手青條上，紅妝白日鮮。蠶飢妾欲去，五馬莫留連。白鷺拳一足，月明秋水寒。人驚遠飛去，直向使君灘。掛席凌蓬丘，觀濤憩樟樓。三山動逸興，五馬同遨遊。天竺森在眼，松風颯驚秋。覽雲測變化，弄水窮清幽。疊嶂隔遙海，當軒寫歸流。詩成傲雲月，佳趣滿吳洲。遠公愛康樂，為我開禪關。蕭然松石下，何異清涼山。花將色不染，水與心俱閒。一坐度小劫，觀空天地間。令弟佐宣城，贈餘琴谿鶴。謂言天涯雪，忽向窗前落。白玉為毛衣，黃金不肯博。背風振六翮，對舞臨山閣。顧我如有情，長鳴似相托。何當駕此物，與爾騰寥廓。賈生西望憶京華，湘浦南遷莫怨嗟。聖主恩深漢文帝，憐君不遣到長沙。黃河走東溟。白日落西海。逝川與流光。飄忽不相待。春容舍我去。秋髮已衰改。人生非寒鬆。年貌豈長在。吾當乘雲螭。吸景駐光彩。澀灘鳴嘈嘈，兩山足猿猱。白波若卷雪，側足不容舠。漁子與舟人，撐折萬張篙。白玉誰家郎，回車渡天津。看花東陌上，驚動洛陽人。揚帆借天風，水驛苦不緩。平明及西塞，已先投沙伴。回巒引群峰，橫蹙楚山斷。砯衝萬壑會，震沓百川滿。龍怪潛溟波，俟時救炎旱。我行望雷雨，安得沾枯散。鳥去天路長，人愁春光短。空將澤畔吟，寄爾江南管。孔雀東飛何處棲，廬江小吏仲卿妻。為客裁縫君自見，城烏獨宿夜空啼。去歲左遷夜郎道，琉璃硯水長枯槁。今年敕放巫山陽，蛟龍筆翰生輝光。聖主還聽子虛賦，相如卻與論文章。願掃鸚鵡洲，與君醉百場。嘯起白雲飛七澤，歌吟淥水動三湘。莫惜連船沽美酒，千金一擲買春芳。借問剡中道，東南指越鄉。舟從廣陵去，水入會稽長。竹色溪下綠，荷花鏡裡香。辭君向天姥，拂石臥秋霜。我似鷓鴣鳥，南遷懶北飛。時尋漢陽令，取醉月中歸。小姑織白紵，未解將人語。大嫂採芙蓉，溪湖千萬重。長兄行不在，莫使外人逢。願學秋胡婦，貞心比古鬆。與爾情不淺，忘筌已得魚。玉臺掛寶鏡，持此意何如。坦腹東床下，由來志氣疏。遙知向前路，擲果定盈車。雲陽上徵去，兩岸饒商賈。吳牛喘月時，拖船一何苦。水濁不可飲，壺漿半成土。一唱都護歌，心摧淚如雨。萬人鑿盤石，無由達江滸。君看石芒碭，掩淚悲千古。李陵沒胡沙，蘇武還漢家。迢迢五原關，朔雪亂邊花。一去隔絕國，思歸但長嗟。鴻雁向西北，因書報天涯。長繩難系日，自古共悲辛。黃金高北斗，不惜買陽春。石火無留光，還如世中人。即事已如夢，後來我誰身。提壺莫辭貧，取酒會四鄰。仙人殊恍惚，未若醉中真。從戎向邊北，遠行辭密親。借問陰山侯，還知塞上人。惜彼落日暮，愛此寒泉清。西輝逐流水，盪漾遊子情。空歌望雲月，曲盡長鬆聲。石筍如卓筆，縣之山之巔。誰為不平者，與之書青天。攜妓東山去，春光半道催。遙看若桃李，雙入鏡中開。寒冬十二月。蒼鷹八九毛。寄言燕雀莫相啄。【口卓】自有云霄萬里高。海潮南去過潯陽。牛渚由來險馬當。橫江欲渡風波惡。一水牽愁萬里長。海神來過惡風回。浪打天門石壁開。浙江八月何如此。濤似連山噴雪來。昔遊三峽見巫山，見畫巫山宛相似。疑是天邊十二峰，飛入君家彩屏裡。寒鬆蕭瑟如有聲，陽臺微茫如有情。錦衾瑤席何寂寂，楚王神女徒盈盈。高咫尺，如千里，翠屏丹崖燦如綺。蒼蒼遠樹圍荊門，歷歷行舟泛巴水。水石潺湲萬壑分，煙光草色俱氛氳。溪花笑日何年發，江客聽猿幾歲聞。使人對此心緬邈，疑入嵩丘夢彩雲。月暈天風霧不開。海鯨東蹙百川回。驚波一起三山動。公無渡河歸去來。紅羅袖裡分明見，白玉盤中看卻無。疑是老僧休唸誦，腕前推下水晶珠。一鶴東飛過滄海，放心散漫知何在。仙人浩歌望我來，應攀玉樹長相待。堯舜之事不足驚，自餘囂囂直可輕。巨鰲莫戴三山去，我欲蓬萊頂上行。青雲少年子，挾彈章臺左。鞍馬四邊開，突如流星過。金丸落飛鳥，夜入瓊樓臥。夷齊是何人，獨守西山餓。鏡湖水如月。耶溪女似雪。新妝蕩新波。光景兩奇絕。玉面耶溪女，青娥紅粉妝。一雙金齒屐，兩足白如霜。南國新豐酒。東山小妓歌。對君君不樂。花月奈愁何。觀魚碧潭上，木落潭水清。日暮紫鱗躍，圓波處處生。涼煙浮竹盡，秋月照沙明。何必滄浪去，茲焉可濯纓。蒼蒼金陵月，空懸帝王州。天文列宿在，霸業大江流。綠水絕馳道，青松摧古丘。臺傾鳷鵲觀，宮沒鳳凰樓。別殿悲清暑，芳園罷樂遊。一聞歌玉樹，蕭瑟後庭秋。五月入五洲，碧山對青樓。故人楊執戟，春賞楚江流。一見醉漂月，三杯歌棹謳。桂枝攀不盡，他日更相求。我愛銅官樂，千年未擬還。要須回舞袖，拂盡五松山。繡衣柱史何昂藏，鐵冠白筆橫秋霜。三軍論事多引納，階前虎士羅干將。雖無二十五老者，且有一翁錢少陽。眉如鬆雪齊四皓，調笑可以安儲皇。君能禮此最下士，九州拭目瞻清光。去國登茲樓，懷歸傷暮秋。天長落日遠，水淨寒波流。秦雲起嶺樹，胡雁飛沙洲。蒼蒼幾萬裡，目極令人愁。高閣橫秀氣，清幽並在君。檐飛宛溪水，窗落敬亭雲。猿嘯風中斷，漁歌月裡聞。閒隨白鷗去，沙上自為群。談笑三軍卻。交遊七貴疏。仍留一隻箭。未射魯連書。殷後亂天紀。楚懷亦已昏。夷羊滿中野。菉葹盈高門。比干諫而死。屈平竄湘源。虎口何婉孌。女嬃空嬋媛。彭咸久淪沒。此意與誰論。三月咸陽城。千花晝如錦。誰能春獨愁。對此徑須飲。窮通與修短。造化夙所稟。一樽齊死生。萬事固難審。醉後失天地。兀然就孤枕。不知有吾身。此樂最為甚。柳色黃金嫩，梨花白雪香。玉樓巢翡翠，金殿鎖鴛鴦。選妓隨雕輦，徵歌出洞房。宮中誰第一，飛燕在昭陽。大雅久不作，吾衰竟誰陳。王風委蔓草，戰國多荊榛。龍虎相啖食，兵戈逮狂秦。正聲何微茫，哀怨起騷人。揚馬激頹波，開流蕩無垠。廢興雖萬變，憲章亦已淪。自從建安來，綺麗不足珍。聖代復元古，垂衣貴清真。群才屬休明，乘運共躍鱗。文質相炳煥，眾星羅秋旻。我志在刪述，垂輝映千春。希聖如有立，絕筆於獲麟。鳥銜野田草，誤入枯桑裡。客土植危根，逢春猶不死。草木雖無情，因依尚可生。如何同枝葉，各自有枯榮。嘗聞秦帝女，傳得鳳凰聲。是日逢仙子，當時別有情。人吹彩簫去，天借綠雲迎。曲在身不返，空餘弄玉名。嵐光深院裡，傍砌水泠泠。野燕巢官舍。溪雲入古廳。日斜孤吏過，簾卷亂峰青。五色神仙尉，焚香讀道經。曉峰如畫碧參差，藤影風搖拂檻垂。野徑來多將犬伴，人間歸晚帶樵隨。看雲客倚啼猿樹，洗鉢僧臨失鶴池。莫怪無心戀清境，已將書劍許明時。桃花春水生，白石今出沒。搖盪女蘿枝，半搖青天月。不知舊行徑，初拳幾枝蕨。三載夜郎還，於茲鍊金骨。聖寺閒棲睡眼醒，此時何處最幽清？滿窗明月天風靜，玉磬時聞一兩聲。八月邊風高，胡鷹白錦毛。孤飛一片雪，百里見秋毫。寒冬十二月，蒼鷹八九毛。寄言燕雀莫相啅，自有云霄萬里高。橫江西望阻西秦，漢水東連揚子津。白浪如山那可渡，狂風愁殺峭帆人。七郡長沙國。南連湘水濱。定王垂舞袖。地窄不回身。莫小二千石。當安遠俗人。洞庭鄉路遠。遙羨錦衣春。攜妓東土山，悵然悲謝安。我妓今朝如花月，他妓古墳荒草寒。白雞夢後三百歲，灑酒澆君同所歡。酣來自作青海舞，秋風吹落紫綺冠。彼亦一時，此亦一時，浩浩洪流之詠何必奇。白鷺下秋水，孤飛如墜霜。心閒且未去，獨立沙洲傍。淥水明秋月，南湖採白蘋。荷花嬌欲語，愁殺盪舟人。素面倚欄鉤，嬌聲出外頭。若非是織女，何得問牽牛。銀鞍白鼻騧，綠地障泥錦。細雨春風花落時，揮鞭且就胡姬飲。北闕聖人歌太康，南冠君子竄遐荒。漢酺聞奏鈞天樂，願得風吹到夜郎。桃竹書筒綺繡文，良工巧妙稱絕群。靈心圓映三江月，彩質疊成五色雲。中藏寶訣峨眉去，千里提攜長憶君。一身自瀟灑，萬物何囂喧。拙薄謝明時，棲閒歸故園。二季過舊壑，四鄰馳華軒。衣劍照鬆宇，賓徒光石門。山童薦珍果，野老開芳樽。上陳樵漁事，下敘農圃言。昨來荷花滿，今見蘭苕繁。一笑復一歌，不知夕景昏。醉罷同所樂，此情難具論。風動荷花水殿香，姑蘇臺上宴吳王。西施醉舞嬌無力，笑倚東窗白玉床。嚴陵不從萬乘遊，歸臥空山釣碧流。自是客星辭帝座，元非太白醉揚州。夜郎天外怨離居，明月樓中音信疏。北雁春歸看欲盡，南來不得豫章書。水作青龍盤石堤。桃花夾岸魯門西。若教月下乘舟去。何啻風流到剡溪。東陽素足女。會稽素舸郎。相看月未墮。白地斷肝腸。東道煙霞主。西江詩酒筵。相逢不覺醉。日墮歷陽川。客來花雨際。秋水落金池。片石寒青錦。疏楊掛綠絲。高僧拂玉柄。童子獻霜梨。惜去愛佳景。煙蘿欲暝時。鳳凰丹禁裡，銜出紫泥書。昔放三湘去，今還萬死餘。仙郎久為別，客舍問何如。涸轍思流水，浮雲失舊居。多慚華省貴，不以逐臣疏。復如竹林下，叨陪芳宴初。希君生羽翼，一化北溟魚。漢求季布魯朱家，楚逐伍胥去章華。萬里南遷夜郎國，三年歸及長風沙。聞道青雲貴公子，錦帆遊戲西江水。人疑天上坐樓船，水淨霞明兩重綺。相約相期何太深，棹歌搖艇月中尋。不同珠履三千客，別欲論交一片心。崢嶸丞相府，清切鳳凰池。羨爾瑤臺鶴，高棲瓊樹枝。歸飛晴日好，吟弄惠風吹。正有乘軒樂，初當學舞時。珍禽在羅網，微命若遊絲。願託週週羽，相銜漢水湄。竹實滿秋浦，鳳來何苦飢。還同月下鵲，三繞未安枝。夫子即瓊樹，傾柯拂羽儀。懷君戀明德，歸去日相思。我把兩赤羽，來遊燕趙間。天狼正可射，感激無時閒。觀兵洪波臺，倚劍望玉關。請纓不繫越，且向燕然山。風引龍虎旗，歌鐘昔追攀。擊築落高月，投壺破愁顏。遙知百戰勝，定掃鬼方還。虛傳一片雨。枉作陽臺神。縱為夢裡相隨去。不是襄王傾國人。袖中趙匕首。買自徐夫人。玉匣閉霜雪。經燕復歷秦。其事竟不捷。淪落歸沙塵。持此願投贈。與君同急難。荊卿一去後。壯士多摧殘。長號易水上。為我揚波瀾。鑿井當及泉。張帆當濟川。廉夫唯重義。駿馬不勞鞭。人生貴相知。何必金與錢。北溟有巨魚。身長數千裡。仰噴三山雪。橫吞百川水。憑陵隨海運。燀赫因風起。吾觀摩天飛。九萬方未已。亭伯去安在。李陵降未歸。愁容變海色。短服改胡衣。搖裔雙白鷗。鳴飛滄江流。宜與海人狎。豈伊雲鶴儔。寄形宿沙月。沿芳戲春洲。吾亦洗心者。忘機從爾遊。六代興亡國。三杯為爾歌。苑方秦地少。山似洛陽多。古殿吳花草。深宮晉綺羅。並隨人事滅。東逝與滄波。曠望登古臺，臺高極人目。疊嶂列遠空，雜花間平陸。閒雲入窗牖，野翠生松竹。欲覽碑上文，苔侵豈堪讀。宛溪霜夜聽猿愁，去國長為不繫舟。獨憐一雁飛南海，卻羨雙溪解北流。高人屢解陳蕃榻，過客難登謝脁樓。此處別離同落葉，朝朝分散敬亭秋。漢家秦地月，流影照明妃。一上玉關道，天涯去不歸。漢月還從東海出，明妃西嫁無來日。燕支長寒雪作花，蛾眉憔悴沒胡沙。生乏黃金枉圖畫，死留青冢使人嗟。吾兄詩酒繼陶君，試宰中都天下聞。東樓喜奉連枝會，南陌愁為落葉分。城隅淥水明秋日，海上青山隔暮雲。取醉不辭留夜月，雁行中斷惜離群。滌盪千古愁，留連百壺飲。良宵宜清談，皓月未能寢。醉來臥空山，天地即衾枕。東風扇淑氣，水木榮春暉。白日照綠草，落花散且飛。孤雲還空山，眾鳥各已歸。彼物皆有託，吾生獨無依。對此石上月，長醉歌芳菲。我有紫霞想，緬懷滄洲間。思對一壺酒，澹然萬事閒。橫琴倚高鬆，把酒望遠山。長空去鳥沒，落日孤雲還。但恐光景晚，宿昔成秋顏。我有紫霞想。緬懷滄洲間。且對一壺酒。澹然萬事閒。橫琴倚高鬆。把酒望遠山。長空去鳥沒。落日孤雲還。但恐光景晚。宿昔成秋顏。小小生金屋，盈盈在紫微。山花插寶髻，石竹繡羅衣。每出深宮裡，常隨步輦歸。只愁歌舞散，化作彩雲飛。羌笛梅花引，吳溪隴水情。寒山秋浦月，腸斷玉關聲。都尉朝天躍馬歸，香風吹人花亂飛。銀鞍紫鞚照雲日，左顧右盼生光輝。是時僕在金門裡，待詔公車謁天子。長揖蒙垂國士恩，壯心剖出酬知己。一別蹉跎朝市間，青雲之交不可攀。倘其公子重回顧，何必侯嬴長抱關。清都綠玉樹，灼爍瑤臺春。攀花弄秀色，遠贈天仙人。香風送紫蕊，直到扶桑津。取掇世上豔，所貴心之珍。相思傳一笑，聊欲示情親。十五遊神仙。仙遊未曾歇。吹笙吟松風。泛瑟窺海月。西山玉童子。使我鍊金骨。欲逐黃鶴飛。相呼向蓬闕。天馬白銀鞍，親承明主歡。鬥雞金宮裡，射雁碧雲端。堂上羅中貴，歌鐘清夜闌。何言謫南國，拂劍坐長嘆。趙璧為誰點，隋珠枉被彈。聖朝多雨露，莫厭此行難。迥出江山上，雙峰自相對。岸映鬆色寒，石分浪花碎。參差遠天際，縹緲晴霞外。落日舟去遙，回首沉青靄。第一百八十二卷君思潁水綠，忽復歸嵩岑。歸時莫洗耳，為我洗其心。洗心得真情，洗耳徒買名。謝公終一起，相與濟蒼生。六駁食猛虎，恥從駑馬群。一朝長鳴去，矯若龍行雲。壯士懷遠略，志存解世紛。周粟猶不顧，齊珪安肯分。抱劍辭高堂，將投崔冠軍。長策掃河洛，寧親歸汝墳。當令千古後，麟閣著奇勳。慚君能衛足，嘆我遠移根。白日如分照，還歸守故園。吳江女道士，頭戴蓮花巾。霓衣不溼雨，特異陽臺雲。足下遠遊履，凌波生素塵。尋仙向南嶽，應見魏夫人。神仙多古貌，雙耳下垂肩。嵩嶽逢漢武，疑是九疑仙。我來採菖蒲，服食可延年。言終忽不見，滅影入雲煙。喻帝竟莫悟，終歸茂陵田。青樓何所在。乃在碧雲中。寶鏡掛秋水。羅衣輕春風。新妝坐落日。悵望金屏空。念此送短書。願同雙飛鴻。去年別我向何處，有人傳道遊江東。謂言掛席度滄海，卻來應是無長風。本作一行書。殷勤道相憶。一行復一行。滿紙情何極。瑤臺有黃鶴。為報青樓人。朱顏凋落盡。白髮一何新。自知未應還。離居經三春。桃李今若為。當窗發光彩。莫使香風飄。留與紅芳待。領得烏紗帽，全勝白接蘺。山人不照鏡，稚子道相宜。黃河二尺鯉，本在孟津居。點額不成龍，歸來伴凡魚。故人東海客，一見借吹噓。風濤倘相見，更欲凌昆墟。淮水不絕濤瀾高，盛德未泯生英髦。知君先負廟堂器，今日還須贈寶刀。明主訪賢逸，雲泉今已空。二盧竟不起，萬乘高其風。河上喜相得，壺中趣每同。滄州即此地，觀化遊無窮。水落海上清，鰲背睹方蓬。與君弄倒景，攜手凌星虹。昔為大堤客，曾上山公樓。開窗碧嶂滿，拂鏡滄江流。高冠佩雄劍，長揖韓荊州。此地別夫子，今來思舊遊。朱顏君未老，白髮我先秋。壯志恐蹉跎，功名若雲浮。歸心結遠夢，落日懸春愁。空思羊叔子，墮淚峴山頭。小妓金陵歌楚聲。家僮丹砂學鳳鳴。我亦為君飲清酒。君心不肯向人傾。陶令日日醉，不知五柳春。素琴本無弦，漉酒用葛巾。清風北窗下，自謂羲皇人。何時到慄裡，一見平生親。紅顏悲舊國，青歲歇芳洲。不待金門詔，空持寶劍遊。海雲迷驛道，江月隱鄉樓。復作淮南客，因逢桂樹留。周穆八荒意。漢皇萬乘尊。淫樂心不極。雄豪安足論。西海宴王母。北宮邀上元。瑤水聞遺歌。玉杯竟空言。靈蹟成蔓草。徒悲千載魂。朝別凌煙樓，賢豪滿行舟。暝投永華寺，賓散予獨醉。願結九江流，添成萬行淚。寫意寄廬嶽，何當來此地。天命有所懸，安得苦愁思。野竹攢石生，含煙映江島。翠色落波深，虛聲帶寒早。龍吟曾未聽，鳳曲吹應好。不學蒲柳凋，貞心嘗自保。盧橘為秦樹。蒲萄出漢宮。煙花宜落日。絲管醉春風。笛奏龍吟水。蕭鳴鳳下空。君王多樂事。還與萬方同。嬴女吹玉簫，吟弄天上春。青鸞不獨去，更有攜手人。影滅彩雲斷，遺聲落西秦。送君遊梅湖，應見梅花發。有使寄我來，無令紅芳歇。暫行新林浦，定醉金陵月。莫惜一雁書，音塵坐胡越。等閒經夏復經寒，夢裡驚嗟豈暫安。南家風光當世少，西陵江浪過江難。周旋小字桃燈讀，重迭遙山隔霧看。真是為君飡不得，書來莫說更加飡。裂素持作書。將寄萬里懷。眷眷待遠信。竟歲無人來。徵鴻務隨陽。又不為我棲。委之在深篋。蠹魚壞其題。何如投水中。流落他人開。不惜他人開。但恐生是非。白道向姑熟，洪亭臨道傍。前有昔時井，下有五丈床。樵女洗素足，行人歇金裝。西望白鷺洲，蘆花似朝霜。送君此時去，回首淚成行。水國秋風夜，殊非遠別時。長安如夢裡，何日是歸期。雪點翠雲裘，送君黃鶴樓。黃鶴振玉羽，西飛帝王州。鳳無琅玕實，何以贈遠遊。裴回相顧影，淚下漢江流。一尉居倏忽，梅生有仙骨。三事或可羞，匈奴哂千秋。壯心屈黃綬，浪跡寄滄洲。昨觀荊峴作，如從雲漢遊。老夫當暮矣，蹀足懼驊騮。吳兒多白皙。好為盪舟劇。賣眼擲春心。折花調行客。胡雁拂海翼，翱翔鳴素秋。驚雲辭沙朔，飄蕩迷河洲。有如飛蓬人，去逐萬里遊。登高望浮雲，彷彿如舊丘。日從海傍沒，水向天邊流。長嘯倚孤劍，目極心悠悠。歲晏歸去來，富貴安可求。仲尼七十說，歷聘莫見收。魯連逃千金，珪組豈可酬。時哉苟不會，草木為我儔。希君同攜手，長往南山幽。金陵風景好，豪士集新亭。舉目山河異，偏傷周顗情。四坐楚囚悲，不憂社稷傾。王公何慷慨，千載仰雄名。別離楊柳青，樽酒表丹誠。古道攜琴去，深山見峽迎。暖風花繞樹，秋雨草沿城。自此長江內，無因夜犬驚。齊有倜儻生。魯連特高妙。明月出海底。一朝開光曜。卻秦振英聲。後世仰末照。意輕千金贈。顧向平原笑。吾亦澹盪人。拂衣可同調。松柏本孤直。難為桃李顏。昭昭嚴子陵。垂釣滄波間。身將客星隱。心與浮雲閒。長揖萬乘君。還歸富春山。清風灑六合。邈然不可攀。使我長嘆息。冥棲岩石間。燕麥青青遊子悲，河堤弱柳鬱金枝。長條一拂春風去，盡日飄揚無定時。我在河南別離久，那堪坐此對窗牖。情人道來竟不來，何人共醉新豐酒。青春流驚湍。朱明驟回薄。不忍看秋蓬。飄揚竟何託。光風滅蘭蕙。白露灑葵藿。美人不我期。草木日零落。腸斷枝上猿，淚添山下樽。白雲見我去，亦為我飛翻。戰國何紛紛。兵戈亂浮雲。趙倚兩虎鬥。晉為六卿分。奸臣欲竊位。樹黨自相群。果然田成子。一旦殺齊君。桓公名已古，廢井曾未竭。石甃冷蒼苔，寒泉湛孤月。秋來桐暫落，春至桃還發。路遠人罕窺，誰能見清徹。天台國清寺，天下稱四絕。我來舉唐遊，於中更無別。枿木劃斷雲，高峰頂積雪。檻外一條溪，幾回流碎月。殷侯三玄士，贈我慄岡硯。灑染中山毫，光映吳門練。天寒水不凍，日用心不倦。攜此臨墨池，還如對君面。六博爭雄好彩來，金盤一擲萬人開。丈夫賭命報天子，當斬胡頭衣錦回。丈八蛇予出隴西，彎弧拂箭白猿啼。破胡必用龍韜策，積甲應將熊耳齊。月蝕西方破敵時，及瓜歸日未應遲。斬胡血變黃河水，梟首當懸白鵲旗。伯陽仙家子，容色如青春。日月祕靈洞，雲霞辭世人。化心養精魄，隱几窅天真。莫作千年別，歸來城郭新。故人棲東山，自愛丘壑美。青春臥空林，白日猶不起。松風清襟袖，石潭洗心耳。羨君無紛喧，高枕碧霞裡。玉壺挈美酒，送別強為歡。大火南星月，長郊北路難。殷王期負鼎，汶水起垂竿。莫學東山臥，參差老謝安。海鳥知天風，竄身魯門東。臨觴不能飲，矯翼思凌空。鐘鼓不為樂，煙霜誰與同。歸飛未忍去，流淚謝鴛鴻。爾有鳥跡書，相招琴溪飲。手跡尺素中，如天落雲錦。讀罷向空笑，疑君在我前。長吟字不滅，懷袖且三年。長幹吳兒女，眉目豔新月。屐上足如霜，不著鴉頭襪。昨夜梁園裡，弟寒兄不知。庭前看玉樹，腸斷憶連枝。熱暖將來鑌鐵文。暫時不動聚白雲。撥卻白雲見青天。掇頭裡許便成仙。風靜楊柳垂，看花又別離。幾年同在此，今日各驅馳。峽裡聞猿叫，山頭見月時。殷勤一杯酒，珍重歲寒姿。郢客吟白雪。遺響飛青天。徒勞歌此曲。舉世誰為傳。試為巴人唱。和者乃數千。吞聲何足道。嘆息空悽然。磨盡石嶺墨，潯陽釣赤魚。靄峰尖似筆，堪畫不堪書。夜宿烏牙寺，舉手捫星辰。不取高聲語，恐驚天上人。入幕推英選，捐書事遠戎。高談百戰術，鬱作萬夫雄。起舞蓮花劍，行歌明月弓。將飛天地陣，兵出塞垣通。祖席留丹景，徵麾拂彩虹。旋應獻凱入，麟閣佇深功。天台國清寺，天下為四絕。今到普照遊，到來複何別。柟木白雲飛，高僧頂殘雪。門外一條溪，幾回流歲月。日落沙明天倒開，波搖石動水縈迴。輕舟泛月尋溪轉，疑是山陰雪後來。耶溪採蓮女。見客棹歌回。笑入荷花去。佯羞不出來。西王母桃種我家。三千陽春始一花。結實苦遲為人笑。攀折唧唧長諮嗟。昔君布衣時，與妾同辛苦。一拜五官郎，便索邯鄲女。妾欲辭君去，君心便相許。妾讀蘼蕪書，悲歌淚如雨。憶昔嫁君時，曾無一夜樂。不是妾無堪，君家婦難作。起來強歌舞，縱好君嫌惡。下堂辭君去，去後悔遮莫。蟾蜍薄太清。蝕此瑤臺月。圓光虧中天。金魄遂淪沒。螮蝀入紫微。大明夷朝暉。浮雲隔兩曜。永珍昏陰霏。蕭蕭長門宮。昔是今已非。桂蠹花不實。天霜下嚴威。沈嘆終永夕。感我涕沾衣。同州隔秋浦，聞吟猛虎詞。晨朝來借問，知是謝楊兒。邯鄲四十萬，同日陷長平。能回造化筆，或冀一人生。昭君拂玉鞍。上馬啼紅頰。今日漢宮人。明朝胡地妾。坐嘯廬江靜。閒聞進玉觴。去時無一物。東壁掛胡床。獵客張兔罝，不能掛龍虎。所以青雲人，高歌在巖戶。韓生信英彥，裴子含清真。孔侯復秀出，俱與雲霞親。峻節凌遠鬆，同衾臥盤石。斧冰嗽寒泉，三子同二屐。時時或乘興，往往雲無心。出山揖牧伯，長嘯輕衣簪。昨宵夢裡還，雲弄竹溪月。今晨魯東門，帳飲與君別。雪崖滑去馬，蘿徑迷歸人。相思若菸草，歷亂無冬春。安西幕府多材雄，喧喧惟道三數公。繡衣貂裘明積雪，飛書走檄如飄風。朝辭明主出紫宮，銀鞍送別金城空。天外飛霜下蔥海，火旗雲馬生光彩。胡塞清塵幾日歸，漢家草綠遙相待。黃鶴高樓已捶碎，黃鶴仙人無所依。黃鶴上天訴玉帝，卻放黃鶴江南歸。神明太守再雕飾，新圖粉壁還芳菲。一州笑我為狂客，少年往往來相譏。君平簾下誰家子，雲是遼東丁令威。作詩調我驚逸興，白雲繞筆窗前飛。待取明朝酒醒罷，與君爛漫尋春暉。樵夫與耕者，出入畫屏中。天上何所有，迢迢白玉繩。斜低建章闕，耿耿對金陵。漢水舊如練，霜江夜清澄。長川瀉落月，洲渚曉寒凝。獨酌板橋浦，古人誰可徵。玄暉難再得，灑酒氣填膺。謝公離別處，風景每生愁。客散青天月，山空碧水流。池花春映日，窗竹夜鳴秋。今古一相接，長歌懷舊遊。愛此溪水閒，乘流興無極。漾楫怕鷗驚，垂竿待魚食。波翻曉霞影，岸疊春山色。何處浣紗人，紅顏未相識。何處可為別，長安青綺門。胡姬招素手，延客醉金樽。臨當上馬時，我獨與君言。風吹芳蘭折，日沒鳥雀喧。舉手指飛鴻，此情難具論。同歸無早晚，潁水有清源。餐霞臥舊壑，散發謝遠遊。山蟬號枯桑，始復知天秋。朔雁別海裔，越燕辭江樓。颯颯風捲沙，茫茫霧縈洲。黃雲結暮色，白水揚寒流。惻愴心自悲，潺湲淚難收。蘅蘭方蕭瑟，長嘆令人愁。秦地見碧草，楚謠對清樽。把酒爾何思，鷓鴣啼南園。餘欲羅浮隱，猶懷明主恩。躊躇紫宮戀，孤負滄洲言。終然無心雲，海上同飛翻。相期乃不淺，幽桂有芳根。日下空庭暮，城荒古蹟餘。地形連海盡，天影落江虛。舊賞人雖隔，新知樂未疏。彩雲思作賦，丹壁間藏書。楂擁隨流葉，萍開出水魚。夕來秋興滿，回首意何如。園花笑芳年，池草豔春色。猶不如槿花，嬋娟玉階側。芬榮何夭促，零落在瞬息。豈若瓊樹枝，終歲長翕赩。巫山枕障畫高丘，白帝城邊樹色秋。朝雲夜入無行處，巴水橫天更不流。平虜將軍婦，入門二十年。君心自有悅，妾寵豈能專。出解床前帳，行吟道上篇。古人不唾井，莫忘昔纏綿。玉箸落春鏡。坐愁湖陽水。聞與陰麗華。風煙接鄰里。青春已復過。白日忽相催。但恐荷花晚。令人意已摧。相思不惜夢。日夜向陽臺。漢帝長楊苑，誇胡羽獵歸。子云叨侍從，獻賦有光輝。激賞搖天筆，承恩賜御衣。逢君奏明主，他日共翻飛。