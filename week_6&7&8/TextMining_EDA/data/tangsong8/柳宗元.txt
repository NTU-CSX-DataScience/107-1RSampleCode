祇樹夕陽亭，共傾三昧酒。霧暗水連階，月明花覆牖。莫厭尊前醉，相看未白首。新亭俯朱檻，嘉木開芙蓉。清香晨風遠，溽彩寒露濃。瀟灑出人世，低昂多異容。嘗聞色空喻，造物誰為工。留連秋月晏，迢遞來山鍾。本邦伊晉，惟時不靖。根柢之搖，枝葉攸病。守臣不任，勩於神聖。惟鉞之興，翦焉則定。洪惟我理，式和以敬。群頑既夷，庶績鹹正。皇謨載大，惟人之慶。苦熱中夜起，登樓獨褰衣。山澤凝暑氣，星漢湛光輝。火晶燥露滋，野靜停風威。探湯汲陰井，煬灶開重扉。憑闌久彷徨，流汗不可揮。莫辯亭毒意，仰訴璇與璣。諒非姑射子，靜勝安能希。久知老會至，不謂便見侵。今年宜未衰，稍已來相尋。齒疏發就種，奔走力不任。咄此可奈何，未必傷我心。彭聃安在哉，周孔亦已沉。古稱壽聖人，曾不留至今。但願得美酒，朋友常共酙。是時春向暮，桃李生繁陰。日照天正綠，杳杳歸鴻吟。出門呼所親，扶杖登西林。高歌足自快，商頌有遺音。夙抱丘壑尚，率性恣遊遨。中為吏役牽，十祀空悁勞。外曲徇塵轍，私心寄英髦。進乏廓廟器，退非鄉曲豪。天命斯不易，鬼責將安逃。屯難果見凌，剝喪宜所遭。神明固浩浩，眾口徒嗷嗷。投跡山水地，放情詠離騷。再懷曩歲期，容與馳輕舠。虛館背山郭，前軒面江皋。重疊間浦漵，邐迤驅巖嶅。積翠浮澹灩，始疑負靈鰲。叢林留衝飆，石礫迎飛濤。曠朗天景霽，樵蘇遠相號。澄潭湧沉鷗，半壁跳懸猱。鹿鳴驗食野，魚樂知觀濠。孤賞誠所悼，暫欣良足褒。留連俯櫺檻，注我壺中醪。朵頤進芰實，擢手持蟹螯。炊稻視爨鼎，膾鮮聞操刀。野蔬盈傾筐，頗雜池沼芼。緬慕鼓枻翁，嘯詠哺其糟。退想於陵子，三咽資李螬。斯道難為偕，沉憂安所韜。曲渚怨鴻鵠，環洲凋蘭。ū暮景回西岑，北流逝滔滔。徘徊遂昏黑，遠火明連艘。木落寒山靜，江空秋月高。斂袂戒還徒，善遊矜所操。趣淺戢長枻，乘深屏輕篙。曠望援深竿，哀歌叩鳴艚。中川恣超忽，漫若翔且翱。淹泊遂所止，野風自颾颾。澗急驚鱗奔，蹊荒飢獸嗥。入門守拘縶，悽戚增鬱陶。慕士情未忘，懷人首徒搔。內顧乃無有，德輶甚鴻毛。名竊久自欺，食浮固雲叨。問牛悲釁鐘，說彘驚臨牢。永遁刀筆吏，寧期簿書曹。中興遂群物，裂壤分鞬櫜。岷凶既雲捕，吳虜亦已鏖。捍禦盛方虎，謨明富伊咎。披山窮木禾，駕海逾蟠桃。重來越裳雉，再返西旅獒。左右抗槐棘，縱橫羅雁羔。三辟鹹肆宥，眾生均覆燾。安得奉皇靈，在宥解天弢。歸誠慰鬆梓，陳力開蓬蒿。卜室有鄠杜，名田佔灃澇。磻溪近餘基，阿城連故濠。螟蛑願親燎，荼堇甘自薅。飢食期農耕，寒衣俟蠶繰。及骭足為溫，滿腹寧復饕。安將蒯及菅，誰慕粱與膏。弋林驅雀鷃，漁澤從鰍魛。觀象嘉素履，陳詩謝幹旄。方託麋鹿群，敢同騏驥槽。處賤無溷濁，固窮匪淫慆。踉蹌辭束縛，悅懌換煎熬。登年徒負版，興役趨代鼛。目眩絕渾渾，耳喧息嘈嘈。茲焉畢餘命，富貴非吾曹。長沙哀糾纆，漢陰嗤桔槔。苟伸擊壤情，機事息秋豪。海霧多蓊鬱，越風饒腥臊。寧唯迫魑魅，所懼齊焄藨。知罃懷褚中，範叔戀綈袍。伊人不可期，慷慨徒忉忉。南州溽暑醉如酒，隱几熟眠開北牖。日午獨覺無餘聲，山童隔竹敲茶臼。血蟲化為癘，夷俗多所神。銜猜每臘毒，謀富不為仁。蔬果自遠至，杯酒盈肆陳。言甘中必苦，何用知其真。華潔事外飾，尤病中州人。錢刀恐賈害，飢至益逡巡。竄伏常戰慄，懷故逾悲辛。庶氏有嘉草，攻禬事久泯。炎帝垂靈編，言此殊足珍。崎嶇乃有得，託以全餘身。紛敷碧樹陰，眄睞心所親。結習自無始，淪溺窮苦源。流形及茲世，始悟三空門。華堂開淨域，影象煥且繁。清泠焚眾香，微妙歌法言。稽首愧導師，超遙謝塵昏。寂滅本非斷，文字安可離。曲堂何為設，高士方在斯。聖默寄言宣，分別乃無知。趣中即空假，名相與誰期。願言絕聞得，忘意聊思惟。麴氏雄西北，別絕臣外區。既恃遠且險，縱傲不我虞。烈烈王者師，熊螭以為徒。龍旂翻海浪，馹騎馳坤隅。賁育搏嬰兒，一掃不復餘。平沙際天極，但見黃雲驅。臣靖執長纓，智勇伏囚拘。文皇南面坐，夷狄千群趨。鹹稱天子神，往古不得俱。獻號天可汗，以覆我國都。兵戎不交害，各保性與軀。倦聞子規朝暮聲，不意忽有黃鸝鳴。一聲夢斷楚江曲，滿眼故園春意生。目極千里無山河，麥芒際天搖清波。王畿優本少賦役，務閒酒熟饒經過。此時晴煙最深處，舍南巷北遙相語。翻日迥度昆明飛，凌風邪看細柳翥。我今誤落千萬山，身同傖人不思還。鄉禽何事亦來此，令我生心憶桑梓。閉聲回翅歸務速，西林紫椹行當熟。稍稍雨侵竹，翻翻鵲驚叢。美人隔湘浦，一夕生秋風。積霧杳難極，滄波浩無窮。相思豈雲遠，即席莫與同。若人抱奇音，朱弦緪枯桐。清商激西顥，泛灩凌長空。自得本無作，天成諒非功。希聲閟大樸，聾俗何由聰。理世固輕士，棄捐湘之湄。陽光競四溟，敲石安所施。鎩羽集枯乾，低昂互鳴悲。朔雲吐風寒，寂歷窮秋時。君子尚容與，小人守競危。慘悽日相視，離憂坐自滋。尊酒聊可酌，放歌諒徒為。惜無協律者，窈眇弦吾詩。柳州柳刺史，種柳柳江邊。談笑為故事，推移成昔年。垂陰當覆地，聳幹會參天。好作思人樹，慚無惠化傳。十年憔悴到秦京，誰料翻為嶺外行。伏波故道風煙在，翁仲遺墟草樹平。直以慵疏招物議，休將文字佔時名。今朝不用臨河別，垂淚行行便濯纓。志適不期貴，道存豈偷生。久忘上封事，復笑昇天行。竄逐宦湘浦，搖心劇懸旌。始驚陷世議，終欲逃天刑。歲月殺憂慄，慵疏寡將迎。追遊疑所愛，且復舒吾情。石角恣幽步，長烏遂遐徵。磴回茂樹斷，景晏寒川明。曠望少行人，時聞田鸛鳴。風篁冒水遠，霜稻侵山平。稍與人事閒，益知身世輕。為農信可樂，居寵真虛榮。喬木餘故國，願言果丹誠。四支反田畝，釋志東皋耕。鶴鳴楚山靜，露白秋江曉。連袂度危橋，縈迴出林杪。西岑極遠目，毫末皆可了。重疊九疑高，微茫洞庭小。迥窮兩儀際，高出永珍表。馳景泛頹波，遙風遞寒筱。謫居安所習，稍厭從紛擾。生同胥靡遺，壽比彭鏗夭。蹇連困顛踣，愚蒙怯幽眇。非令親愛疏，誰使心神悄。偶茲遁山水，得以觀魚鳥。吾子幸淹留，緩我愁腸繞。悠悠雨初霽，獨繞清溪曲。引杖試荒泉，解帶圍新竹。沉吟亦何事，寂寞固所欲。幸此息營營，嘯歌靜炎燠。平野春草綠，曉鶯啼遠林。日晴瀟湘渚，雲斷岣嶁岑。仙駕不可望，世途非所任。凝情空景慕，萬里蒼梧陰。窮陋闕自養，癘氣劇囂煩。隆冬乏霜霰，日夕南風溫。杖藜下庭際，曳踵不及門。門有野田吏，慰我飄零魂。及言有靈藥，近在湘西原。服之不盈旬，蹩躠皆騰鶱。笑忭前即吏，為我擢其根。蔚蔚遂充庭，英翹忽已繁。晨起自採曝，杵臼通夜喧。靈和理內藏，攻疾貴自源。擁覆逃積霧，伸舒委餘暄。奇功苟可徵，寧復資蘭蓀。我聞畸人術，一氣中夜存。能令深深息，呼吸還歸跟。疏放固難效，且以藥餌論。痿者不忘起，窮者寧復言。神哉輔吾足，幸及兒女奔。凡卉與時謝，妍華麗茲晨。欹紅醉濃露，窈窕留餘春。孤賞白日暮，暄風動搖頻。夜窗藹芳氣，幽臥知相親。願致溱洧贈，悠悠南國人。帝視民情，匪幽匪明。慘或在腹，已如色聲。亦無動威，亦無止力。弗動弗止，惟民之極。帝懷民視，乃降明德，乃生明翼。明翼者何？乃房乃杜。惟房與杜，實為民路。乃定天子，乃開萬國。萬國既分，乃釋蠹民，乃學與仕，乃播與食，乃器與用，乃貨與通。有作有遷，無遷無作。士實蕩蕩，農實董董，工實濛濛，賈實融融。左右惟一，出入惟同。攝儀以引，以遵以肆。其風既流，品物載休。品物載休，惟天子守，乃二公之久。惟天子明，乃二公之成。惟百辟正，乃二公之令。惟百辟谷，乃二公之祿。二公行矣，弗敢憂縱。是獲憂共，二公居矣。弗敢泰止，是獲泰已。既柔一德，四夷是則。四夷是則，永懷不忒。客有故園思，瀟湘生夜愁。病依居士室，夢繞羽人丘。味道憐知止，遺名得自求。壁空殘月曙，門掩候蟲秋。謬委雙金重，難徵雜佩酬。碧霄無枉路，徒此助離憂。芳叢翳湘竹，零露凝清華。復此雪山客，晨朝掇靈芽。蒸煙俯石瀨，咫尺凌丹崖。圓方麗奇色，圭璧無纖瑕。呼兒爨金鼎，餘馥延幽遐。滌慮發真照，還源蕩昏邪。猶同甘露飯，佛事薰毗耶。咄此蓬瀛侶，無乃貴流霞。界圍匯湘曲，青壁環澄流。懸泉粲成簾，羅注無時休。韻磬叩凝碧，鏘鏘徹巖幽。丹霞冠其巔，想像凌虛遊。靈境不可狀，鬼工諒難求。忽如朝玉皇，天冕垂前旒。楚臣昔南逐，有意仍丹丘。今我始北旋，新詔釋縲囚。採真誠眷戀，許國無淹留。再來寄幽夢，遺貯催行舟。覺來窗牖空，寥落雨聲曉。良遊怨遲暮，末事驚紛擾。為問經世心，古人難盡了。白華照寒水，怡我適野情。前趨問長老，重複欣嘉名。蹇連易衰朽，方剛謝經營。敢期齒杖賜，聊且移孤莖。叢萼中競秀，分房外舒英。柔條乍反植，勁節常對生。循玩足忘疲，稍覺步武輕。安能事翦伐，持用資徒行。晚英值窮節，綠潤含朱光。以茲正陽色，窈窕凌清霜。遠物世所重，旅人心獨傷。回暉眺林際，摵摵無遺芳。危橋屬幽徑，繚繞穿疏林。迸籜分苦節，輕筠抱虛心。俯瞰涓涓流，仰聆蕭蕭吟。差池下煙日，嘲哳鳴山禽。諒無要津用，棲息有餘陰。吐谷渾盛強，背西海以誇。歲侵擾我疆，退匿險且遐。帝謂神武師，往徵靖皇家。烈烈旆其旗，熊虎雜龍蛇。王旅千萬人，銜枚默無譁。束刃逾山徼，張翼縱漠沙。一舉刈羶腥，屍骸積如麻。除惡務本根，況敢遺萌芽。洋洋西海水，威命窮天涯。系虜來王都，犒樂窮休嘉。登高望還師，竟野如春華。行者靡不歸，親戚讙要遮。凱旋獻清廟，萬國思無邪。東蠻有謝氏，冠帶理海中。已言我異世，雖聖莫能通。王卒如飛翰，鵬鶱駭群龍。轟然自天墜，乃信神武功。擊虜君臣人，累累來自東。無思不服從，唐業如山崇。百辟拜稽首，鹹願圖形容。如周王會書，永永傳無窮。睢盱萬狀乖，咿嗢九譯重。廣輸撫四海，浩浩知皇風。歌詩鐃鼓間，以壯我元戎。第十八卷弱歲遊玄圃，先容幸棄瑕。名勞長者記，文許後生誇。鷃翼嘗披隼，蓬心類倚麻。繼酬天祿署，俱尉甸侯家。憲府初收跡，丹墀共拜嘉。分行參瑞獸，傳點亂宮鴉。執簡寧循枉，持書每去邪。鸞鳳標魏闕，熊武負崇牙。辨色宜相顧，傾心自不譁。金爐仄流月，紫殿啟晨霞。未竟遷喬樂，俄成失路嗟。還如渡遼水，更似謫長沙。別怨秦城暮，途窮越嶺斜。訟庭閒枳棘，候吏逐麋麚。三載皇恩暢，千年聖歷遐。朝宗延駕海，師役罷樑溠。京邑搜貞幹，南宮步渥窪。世惟材是梓，人仰驥中驊。欻刺苗入地，仍逾贛石崖。禮容垂琫，戍備響錏鍜。w寵即郎官舊，威從太守加。建旟翻鷙鳥，負弩繞文蛇。冊府榮八命，中闈盛六珈。肯隨胡質矯，方惡馬融奢。褒德符新換，懷仁道並遮。俗嫌龍節晚，朝訝介圭賒。禹貢輸苞匭，周官賦秉秅。雄風吞七澤，異產控三巴。即事觀農稼，因時展物華。秋原被蘭葉，春渚漲桃花。令肅軍無擾，程懸市禁貰。不應虞竭澤，寧復嘆棲苴。蹀躞騶先駕，籠銅鼓報衙。染毫東國素，濡印錦溪砂。貨積舟難泊，人歸山倍畬。吳歈工折柳，楚舞舊傳芭。隱几鬆為曲，傾樽石作汙。寒初榮橘柚，夏首薦枇杷。祀變荊巫禱，風移魯婦髽。已聞施愷悌，還睹正奇邪。慕友慚連璧，言姻喜附葭。沉埋全死地，流落半生涯。入郡腰恆折，逢人手盡叉。敢辭親恥汙，唯恐長疵瘕。善幻迷冰火，齊諧笑柏塗。東門牛屢飯，中散蝨空爬。逸戲看猿鬥，殊音辨馬撾。渚行狐作孽，林宿鳥為。a同病憂能老，新聲厲似姱。豈知千仞墜，只為一毫差。守道甘長絕，明心欲自。&貯愁聽夜雨，隔淚數殘葩。梟族音常聒，豺群喙競呀。岸蘆翻毒蜃，谿竹鬥狂犘。野鶩行看弋，江魚或共叉。瘴氛恆積潤，訛火亟生煆。耳靜煩喧蟻，魂驚怯怒蛙。風枝散陳葉，霜蔓綖寒瓜。霧密前山桂，冰枯曲沼蕸。思鄉比莊舄，遁世遇眭誇。漁舍茨荒草，村橋臥古槎。禦寒衾用罽，挹水勺仍椰。窗蠹惟潛蠍，甍涎競綴蝸。引泉開故竇，護藥插新笆。樹怪花因槲，蟲憐目待蝦。驟歌喉易嗄，饒醉鼻成齇。曳捶牽羸馬，垂蓑牧艾豭。已看能類鱉，猶訝雉為鷨。誰採中原菽，徒巾下澤車。俚兒供苦筍，傖父饋酸楂。勸策扶危杖，邀持當酒茶。道流徵短褐，禪客會袈裟。香飯舂菰米，珍蔬折五茄。方期飲甘露，更欲吸流霞。屋鼠從穿兀，林狙任攫拏。春衫裁白紵，朝帽掛烏紗。屢嘆恢恢網，頻搖肅肅罝。衰榮因蓂莢，盈缺幾蝦蟆。路識溝邊柳，城聞隴上笳。共思捐佩處，千騎擁青緺。發春念長違，中夏欣再睹。是時植物秀，杳若臨懸圃。歊陽訝垂冰，白日驚雷雨。笙簧潭際起，鸛鶴雲間舞。古苔凝青枝，陰草溼翠羽。蔽空素彩列，激浪寒光聚。的皪沉珠淵，鏘鳴捐佩浦。幽巖畫屏倚，新月玉鉤吐。夜涼星滿川，忽疑眠洞府。芳朽自為別，無心乃玄功。夭夭日放花，榮耀將安窮。青松遺澗底，擢蒔茲庭中。積雪表明秀，寒花助蔥蘢。貞幽夙有慕，持以延清風。無能常閉閣，偶以靜見名。奇姿來遠山，忽似人家生。勁色不改舊，芳心與誰榮。喧卑豈所安，任物非我情。清韻動竽瑟，諧此風中聲。聞道將雛向墨池，劉家還有異同詞。如今試遣隈牆問，已道世人那得知。世上悠悠不識真，姜芽盡是捧心人。若道柳家無子弟，往年何事乞西賓。隱憂倦永夜，凌霧臨江津。猿鳴稍已疏，登石娛清淪。日出洲渚靜，澄明皛無垠。浮暉翻高禽，沉景照文鱗。雙江匯西奔，詭怪潛坤珍。孤山乃北峙，森爽棲靈神。洄潭或動容，島嶼疑搖振。陶埴茲擇土，蒲魚相與鄰。信美非所安，羈心屢逡巡。糾結良可解，紆鬱亦已伸。高歌返故室，自罔非所欣。江雨初晴思遠步，日西獨向愚溪渡。渡頭水落村徑成，撩亂浮槎在高樹。皇耆其武，於溵於淮。既巾乃車，環蔡具來。狡眾昏嚚，甚毒於酲。狂奔叫呶，以幹大刑。皇諮於度，惟汝一德。曠誅四紀，其徯汝克。錫汝斧鉞，其往視師。師是蔡人，以宥以釐。度拜稽首，廟於元龜。既禡既類，於社是宜。金節煌煌，錫質雕戈。犀甲熊旂，威命是荷。度拜稽首，出次於東。天子餞之，罍斝是崇。鼎臑俎胾，五獻百籩。凡百卿士，班以周旋。既涉於滻，乃翼乃前。孰圖厥猶，其佐多賢。宛宛周道，于山於川。遠揚邇昭，陟降連連。我旆我旗，於道於陌。訓於群帥，拳勇來格。公曰徐之，無恃額額。式和爾容，惟義之宅。進次於郾，彼昏卒狂。裒凶鞠頑，鋒蝟斧螗，赤子匍匐，厥父是亢。怒其萌芽，以悖太陽。王旅渾渾，是佚是怙。既獲敵師，若飢得餔。蔡凶伊窘，悉起來聚。左搗其虛，靡愆厥慮。載闢載袚，丞相是臨。弛其武刑，諭我德心。其危既安，有長如林。曾是讙譊，化為謳吟。皇曰來歸，汝復相予。爵之成國，胙以夏區。度拜稽首，天子聖神。度拜稽首，皇祐下人。淮夷既平，震是朔南。宜廟宜郊，以告德音。歸牛休馬，豐稼於野。我武惟皇，永保無疆。苞枿矣i，惟恨之蟠。彌巴蔽荊，負南極以安。曰我舊梁氏，緝綏艱難。江漢之阻，都邑固以完。聖人作，神武用。有臣勇智，奮不以眾。投跡死地，謀猷縱。化敵為家，慮則中。浩浩海裔，不威而同。系縲降王。定厥功。澶漫萬里，宣唐風。蠻夷九譯，鹹來從。凱旋金奏，象形容。震赫萬國，罔不龔。知命儒為貴，時中聖所臧。處心齊寵辱，遇物任行藏。關識新安地，封傳臨晉鄉。挺生推豹蔚，遐步仰龍驤。幹有千尋竦，精聞百鍊鋼。茂功期舜禹，高韻狀羲黃。足逸詩書囿，鋒搖翰墨場。雅歌張仲德，頌祝魯侯昌。憲府初騰價，神州轉耀鋩。右言盈簡策，左轄備條綱。響切晨趨佩，煙濃近侍香。司儀六禮洽，論將七兵揚。合樂來儀鳳，尊祠重餼羊。卿材優柱石，公器擅巖廊。峻節臨衡嶠，和風滿豫章。人歸父母育，郡得股肱良。細故誰留念，煩言肯過防。璧非真盜客，金有誤持郎。龜虎休前寄，貂蟬冠舊行。訓刑方命呂，理劇復推張。直用明銷惡，還將道勝剛。敬逾齊國社，恩比召南棠。希怨猶逢怒，多容競忤強。火炎侵琬琰，鷹擊謬鸞凰。刻木終難對，焚芝未改芳。遠遷逾桂嶺，中徙滯餘杭。顧土雖懷趙，知天詎畏匡。論嫌齊物誕，騷愛遠遊傷。麗澤周群品，重明照萬方。鬥間收紫氣，臺上掛清光。福為深仁集，妖從盛德禳。秦民啼畎畝，周士舞康莊。採綬還垂艾，華簪更截肪。高居遷鼎邑，遙傅好書王。碧樹環金谷，丹霞映上陽。留歡唱容與，要醉對清涼。故友仍同裡，常僚每合堂。淵龍過許劭，冰鯉吊王祥。玉漏天門靜，銅駝御路荒。澗瀍秋瀲灩，嵩少暮微茫。遵渚徒雲樂，沖天自不遑。降神終入輔，種德會明揚。獨棄傖人國，難窺夫子牆。通家殊孔李，舊好即潘楊。世議排張摯，時情棄仲翔。不言縲紲枉，徒恨纆徽長。賈賦愁單閼，鄒書怯大梁。炯心那自是，昭世懶佯狂。鳴玉機全息，懷沙事不忘。戀恩何敢死，垂淚對清湘。遠棄甘幽獨，誰雲值故人。好音憐鎩羽，濡沫慰窮鱗。困志情惟舊，相知樂更新。浪遊輕費日，醉舞詎傷春。風月歡寧間，星霜分益親。已將名是患，還用道為鄰。機事齊飄瓦，嫌猜比拾塵。高冠餘肯賦，長鋏子忘貧。晚驚移律，暌攜忽此辰。開顏時不再，絆足去何因。海上銷魂別，天邊弔影身。只應西澗水，寂寞但垂綸。郡樓有遺唱，新和敵南金。境以道情得，人期幽夢尋。層軒隔炎暑，迥野恣窺臨。鳳去徽音續，芝焚芳意深。遊鱗出陷浦，唳鶴繞仙岑。風起三湘浪，雲生萬里陰。巨集規齊德宇，麗藻競詞林。靜契分憂術，閒同遲客心。驊騮當遠步，鶗鴂莫相侵。今日登高處，還聞梁父吟。臨蒸且莫嘆炎方，為報秋來雁幾行。林邑東回山似戟，牂牁南下水如湯。蒹葭淅瀝含秋霧，橘柚玲瓏透夕陽。非是白蘋洲畔客，還將遠意問瀟湘。九疑浚傾奔，臨源委縈迴。會合屬空曠，泓澄停風雷。高館軒霞表，危樓臨山隈。茲辰始澄霽，纖雲盡褰開。天秋日正中，水碧無塵埃。杳杳漁父吟，叫叫羈鴻哀。境勝豈不豫，慮分固難裁。升高欲自舒，彌使遠念來。歸流駛且廣，泛舟絕沿洄。屏居負山郭，歲暮驚離索。野迥樵唱來，庭空燒燼落。世紛因事遠，心賞隨年薄。默默諒何為，徒成今與昨。瘴茅葺為宇，溽暑常侵肌。適有重膇疾，蒸鬱寧所宜。東鄰幸導我，樹竹邀涼颸。欣然愜吾志，荷鍤西巖垂。楚壤多怪石，墾鑿力已疲。江風忽雲暮，輿曳還相追。蕭瑟過極浦，旖旎附幽墀。貞根期永固，貽爾寒泉滋。夜窗遂不掩，羽扇寧復持。清泠集濃露，枕簟悽已知。網蟲依密葉，曉禽棲迥枝。豈伊紛囂間，重以心慮怡。嘉爾亭亭質，自遠棄幽期。不見野蔓草，蓊蔚有華姿。諒無凌寒色，豈與青山辭。聖代提封盡海壖，狼荒猶得紀山川。華夷圖上應初錄，風土記中殊未傳。椎髻老人難借問，黃茆深峒敢留連。南宮有意求遺俗，試檢周書王會篇。南來不作楚臣悲，重入修門自有期。為報春風汨羅道，莫將波浪枉明時。投荒垂一紀，新詔下荊扉。疑比莊周夢，情如蘇武歸。賜環留逸響，五馬助徵騑。不羨衡陽雁，春來前後飛。驅車方向闕，回首一臨川。多壘非餘恥，無謀終自憐。亂鬆知野寺，餘雪記山田。惆悵樵漁事，今還又落然。水上鵠已去，亭中鳥又鳴。辭因使楚重，名為救齊成。荒壟遽千古，羽觴難再傾。劉伶今日意，異代是同聲。驕陽愆歲事，良牧念菑畬。列騎低殘月，鳴笳度碧虛。稍窮樵客路，遙駐野人居。谷口寒流淨，叢祠古木疏。焚香秋霧溼，奠玉曉光初。肸蠁巫言報，精誠禮物餘。惠風仍偃草，靈雨會隨車。俟罪非真吏，翻慚奉簡書。楊白花，風吹度江水。坐令宮樹無顏色，搖盪春光千萬裡。茫茫曉日下長秋，哀歌未斷城鴉起。少時陳力希公侯，許國不復為身謀。風波一跌逝萬里，壯心瓦解空縲囚。縲囚終老無餘事，願卜湘西冉溪地。卻學壽張樊敬侯，種漆南園待成器。蓐食徇所務，驅牛向東阡。雞鳴村巷白，夜色歸暮田。札札耒耜聲，飛飛來烏鳶。竭茲筋力事，持用窮歲年。盡輸助徭役，聊就空自眠。子孫日已長，世世還復然。籬落隔煙火，農談四鄰夕。庭際秋蟲鳴，疏麻方寂歷。蠶絲盡輸稅，機杼空倚壁。里胥夜經過，雞黍事筵席。各言官長峻，文字多督責。東鄉後租期，車轂陷泥澤。公門少推恕，鞭樸恣狼藉。努力慎經營，肌膚真可惜。迎新在此歲，唯恐踵前跡。古道饒蒺藜，縈迴古城曲。蓼花被堤岸，陂水寒更綠。是時收穫竟，落日多樵牧。風高榆柳疏，霜重梨棗熟。行人迷去住，野鳥競棲宿。田翁笑相念，昏黑慎原陸。今年幸少豐，無厭饘與粥。故國名園久別離，今朝楚樹發南枝。晴天歸路好相逐，正是峰前回雁時。連璧本難雙，分符刺小邦。崩雲下灕水，劈箭上潯江。負弩啼寒狖，鳴枹驚夜狵。遙憐郡山好，謝守但臨窗。瘴江南去入雲煙，望盡黃茆是海邊。山腹雨晴添象跡，潭心日暖長蛟涎。射工巧伺遊人影，颶母偏驚旅客船。從此憂來非一事，豈容華髮待流年。新沐換輕幘，曉池風露清。自諧塵外意，況與幽人行。霞散眾山迥，天高數雁鳴。機心付當路，聊適羲皇情。問春從此去，幾日到秦原。憑寄還鄉夢，殷勤入故園。截玉銛錐作妙形，貯雲含霧到南溟。尚書舊用裁天詔，內史新將寫道經。曲藝豈能裨損益，微辭只欲播芳馨。桂陽卿月光輝遍，毫末應傳顧兔靈。好在湘江水，今朝又上來。不知從此去，更遣幾年回。越絕孤城千萬峰，空齋不語坐高舂。印文生綠經旬合，硯匣留塵盡日封。梅嶺寒煙藏翡翠，桂江秋水露鰅鱅。丈人本自忘機事，為想年來憔悴容。鵷鴻念舊行，虛館對芳塘。落日明朱檻，繁花照羽觴。泉歸滄海近，樹入楚山長。榮賤俱為累，相期在故鄉。丘山仰德耀，天路下徵騑。夢喜三刀近，書嫌五載違。凝情江月落，屬思嶺雲飛。會入司徒府，還邀周掾歸。早歲京華聽越吟，聞君江海分逾深。他時若寫蘭亭會，莫畫高僧支道林。頻把瓊書出袖中，獨吟遺句立秋風。桂江日夜流千里，揮淚何時到甬東。交侶平生意最親，衡陽往事似分身。袖中忽見三行字，拭淚相看是故人。石門長老身如夢，旃檀成林手所種。坐來念念非昔人，萬遍蓮花為誰用。如今七十自忘機，貪愛都忘筋力微。莫向東軒春野望，花開日出雉皆飛。幾年封植愛芳叢，韻豔朱顏竟不同。從此休論上春事，看成古木對衰翁。橘柚懷貞質，受命此炎方。密林耀朱綠，晚歲有餘芳。殊風限清漢，飛雪滯故鄉。攀條何所嘆，北望熊與湘。設色既成象，卿雲示國都。九天開祕祉，百辟贊嘉謨。抱日依龍袞，非煙近御爐。高標連汗漫，迥望接虛無。裂素榮光發，舒華瑞色敷。恆將配堯德，垂慶代河圖。初拜柳州出東郊，道旁相送皆賢豪。回眸炫晃別群玉，獨赴異域穿蓬蒿。炎煙六月咽口鼻，胸鳴肩舉不可逃。桂州西南又千里，灕水鬥石麻蘭高。陰森野葛交蔽日，懸蛇結虺如蒲萄。到官數宿賊滿野，縛壯殺老啼且號。飢行夜坐設方略，籠銅枹鼓手所操。奇瘡釘骨狀如箭，鬼手脫命爭纖毫。今年噬毒得霍疾，支心攪腹戟與刀。邇來氣少筋骨露，蒼白瀄汩盈顛毛。君今矻矻又竄逐，辭賦已復窮詩騷。神兵廟略頻破虜，四溟不日清風濤。聖恩倘忽念地葦，十年踐蹈久已勞。幸因解網入鳥獸，畢命江海終遊遨。願言未果身益老，起望東北心滔滔。遠師騶忌鼓鳴琴，去和南風愜舜心。從此他山千古重，殷勤曾是奉徽音。貞一來時送彩箋，一行歸雁慰驚弦。翰林寂寞誰為主，鳴鳳應須早上天。一生判卻歸休，謂著南冠到頭。冶長雖解縲紲，無由得見東周。孤鬆停翠蓋，託根臨廣路。不以險自防，遂為明所誤。幸逢仁惠意，重此藩籬護。猶有半心存，時將承雨露。寒江夜雨聲潺潺，曉雲遮盡仙人山。遙知玄豹在深處，下笑羈絆泥塗間。謫棄殊隱淪，登陟非遠郊。所懷緩伊鬱，詎欲肩夷巢。高巖瞰清江，幽窟潛神蛟。開曠延陽景，回薄攢林梢。西亭構其巔，反宇臨呀庨。背瞻星辰興，下見雲雨交。惜非吾鄉土，得以蔭菁茆。羈貫去江介，世仕尚函崤。故墅即灃川，數畝均肥磽。臺館葺荒丘，池塘疏沉坳。會有圭組戀，遂貽山林嘲。薄軀信無庸，瑣屑劇斗筲。囚居固其宜，厚羞久已包。庭除植蓬艾，隟牖懸蠨蛸。所賴山川客，扁舟枉長梢。挹流敵清觴，掇野代嘉餚。適道有高言，取樂非弦匏。逍遙屏幽昧，淡薄辭喧呶。晨雞不餘欺，風雨聞嘐嘐。再期永日閒，提挈移中庖。南楚春候早，餘寒已滋榮。土膏釋原野，白蟄競所營。綴景未及郊，穡人先偶耕。園林幽鳥囀，渚澤新泉清。農事誠素務，羈囚阻平生。故池想蕪沒，遺畝當榛荊。慕隱既有系，圖功遂無成。聊從田父言，款曲陳此情。眷然撫耒耜，回首煙雲橫。有美不自蔽，安能守孤根。盈盈湘西岸，秋至風露繁。麗影別寒水，穠芳委前軒。芰荷諒難雜，反此生高原。戰武牢，動河朔。逆之助，圖掎角。怒鷇麛，抗喬嶽。翹萌牙，傲霜雹。王謀內定，申掌握。鋪施芟夷，二主縛。憚華戎，廓封略。命之瞢，卑以斫。歸有德，唯先覺。老僧道機熟，默語心皆寂。去歲別舂陵，沿流此投跡。室空無侍者，巾屨唯掛壁。一飯不願餘，跏趺便終夕。風窗疏竹響，露井寒鬆滴。偶地即安居，滿庭芳草積。信書成自誤，經事漸知非。今日臨岐別，何年待汝歸。荒山秋日午，獨上意悠悠。如何望鄉處，西北是融州。事業無成恥藝成，南宮起草舊連名。勸君火急添功用，趁取當時二妙聲。竄身楚南極，山水窮險艱。步登最高寺，蕭散任疏頑。西垂下斗絕，欲似窺人寰。反如在幽谷，榛翳不可攀。命童恣披翦，葺宇橫斷山。割如判清濁，飄若升雲間。遠岫攢眾頂，澄江抱清灣。夕照臨軒墮，棲鳥當我還。菡萏溢嘉色，篔簹遺清斑。神舒屏羈鎖，志適忘幽孱。棄逐久枯槁，迨今始開顏。賞心難久留，離念來相關。北望間親愛，南瞻雜夷蠻。置之勿複道，且寄須臾閒。寓居湘岸四無鄰，世網難嬰每自珍。蒔藥閒庭延國老，開樽虛室值賢人。泉回淺石依高柳，徑轉垂藤閒綠筠。聞道偏為五禽戲，出門鷗鳥更相親。晉陽武，奮義威。煬之渝，德焉歸。氓畢屠，綏者誰。皇烈烈，專天機。號以仁，揚其旗。日之升，九土晞。斥田圻，流洪輝。有其二，翼餘隋。斫梟驁，連熊螭。枯以肉，勍者羸。后土蕩，玄穹彌。合之育，莽然施。惟德輔，慶無期。發地結菁茅，團團抱虛白。山花落幽戶，中有忘機客。涉有本非取，照空不待析。萬籟俱緣生，窅然喧中寂。心境本洞如，鳥飛無遺蹟。天田不日降皇輿，留滯長沙歲又除。宣室無由問釐事，周南何處託成書。生死悠悠爾，一氣聚散之。偶來紛喜怒，奄忽已復辭。為役孰賤辱，為貴非神奇。一朝纊息定，枯朽無妍媸。生平勤皁櫪，剉秣不告疲。既死給槥櫝，葬之東山基。奈何值崩湍，蕩析臨路垂。髐然暴百骸，散亂不復支。從者幸告餘，眷之涓然悲。貓虎獲迎祭，犬馬有蓋帷。佇立唁爾魂，豈復識此為。畚鍤載埋瘞，溝瀆護其危。我心得所安，不謂爾有知。掩骼著春令，茲焉適其時。及物非吾事，聊且顧爾私。無限居人送獨醒，可憐寂寞到長亭。荊州不遇高陽侶，一夜春寒滿下廳。海上朱櫻贈所思，樓居況是望仙時。蓬萊羽客如相訪，不是偷桃一小兒。弱植不盈尺，遠意駐蓬瀛。月寒空階曙，幽夢彩雲生。糞壤擢珠樹，莓苔插瓊英。芳根閟顏色，徂歲為誰榮。每憶纖鱗游尺澤，翻愁弱羽上丹霄。岸傍古堠應無數，次第行看別路遙。幽徑為誰開，美人城北來。王程倘餘暇，一上子陵臺。書成欲寄庾安西，紙背應勞手自題。聞道近來諸子弟，臨池尋已厭家雞。東越高僧還姓湯，幾時瓊佩觸鳴璫。空花一散不知處，誰採金英與侍郎。獸之窮，奔大麓。天厚黃德，狙獷服。甲之櫜弓，弭矢箙。皇旅靖，敵逾蹙。自亡其徒，匪予戮。屈贇猛，虔慄慄。縻以尺組，啖以秩。黎之陽，土茫茫。富兵戎，盈倉箱。乏者德，莫能享。驅豺兕，授我疆。鐵山碎，大漠舒。二虜勁，連穹廬。背北海，專坤隅。歲來侵邊，或傅於都。天子命元帥，奮其雄圖。破定襄，降魁渠。窮竟窟宅，斥餘吾。百蠻破膽，邊氓蘇。威武輝耀，明鬼區。利澤彌萬祀，功不可逾。官臣拜手，惟帝之謨。九扈鳴已晚，楚鄉農事春。悠悠故池水，空待灌園人。方城臨臨，王卒峙之。匪徼匪競，皇有正命。皇命於愬，往舒餘仁。踣彼艱頑，柔惠是馴。愬拜即命，於皇之訓。既礪既攻，以後厥刃。王師嶷嶷，熊羆是式。銜勇韜力，日思予殛。寇昏以狂，敢蹈愬疆。士獲厥心，大袒高驤。長戟酋矛，粲其綏章。右翦左屠，聿禽其良。其良既宥，告以父母。恩柔於肌，卒貢爾有。維彼攸恃，乃偵乃誘。維彼攸宅，乃發乃守。其恃爰獲，我功我多。陰諜厥圖，以究爾訛。雨雪洋洋，大風來加，於燠其寒，於邇其遐。汝陰之茫，懸瓠之峨。是震是拔，大殲厥家。狡虜既縻，輸於國都。示之市人，即社行誅。乃諭乃止，蔡有厚喜。完其室家，仰父俯子。汝水沄沄，既清而瀰。蔡人行歌，我步逶遲。蔡人歌矣，蔡風和矣。孰纇蔡初，胡甈爾居。式慕以康，為願有餘。是究是諮，皇德既舒。皇曰諮愬，裕乃父功。昔我文祖，惟西平是庸。內誨於家，外刑于邦。孰是蔡人，而不率從。蔡人率止，惟西平有子。西平有子，惟我有臣。疇允大邦，俾惠我人。於廟告功，以顧萬方。珠樹玲瓏隔翠微，病來方外事多違。仙山不屬分符客，一任凌空錫杖飛。行盡關山萬里餘，到時閭井是荒墟。附庸唯有銅魚使，此後無因寄遠書。林邑山連瘴海秋，牂牁水向郡前流。勞君遠問龍城地，正北三千到錦州。衡嶽新摧天柱峰，士林憔悴泣相逢。只令文字傳青簡，不使功名上景鍾。三畝空留懸磬室，九原猶寄若堂封。遙想荊州人物論，幾回中夜惜元龍。檐下疏篁十二莖，襄陽從事寄幽情。只應更使伶倫見，寫盡雌雄雙鳳鳴。小學新翻墨沼波，羨君瓊樹散枝柯。左家弄玉唯嬌女，空覺庭前鳥跡多。西陸動涼氣，驚烏號北林。棲息豈殊性，集枯安可任。鴻鵠去不返，勾吳阻且深。徒嗟日沉湎，丸鼓騖奇音。東海久搖盪，南風已駸駸。坐使青天暮，小星愁太陰。眾情嗜奸利，居貨捐千金。危根一以振，齊斧來相尋。攬衣中夜起，感物涕盈襟。微霜眾所踐，誰念歲寒心。旭日照寒野，鳥斯起蒿萊。啁啾有餘樂，飛舞西陵隈。迴風旦夕至，零葉委陳荄。所棲不足恃，鷹隼縱橫來。十一年前南渡客，四千裡外北歸人。詔書許逐陽和至，驛路開花處處新。上苑年年佔物華，飄零今日在天涯。只因長作龍城守，剩種庭前木槲花。溪路千里曲，哀猿何處鳴。孤臣淚已盡，虛作斷腸聲。謫官去南裔，清湘繞靈嶽。晨登蒹葭岸，霜景霽紛濁。離披得幽桂，芳本欣盈握。火耕困煙燼，薪採久摧剝。道旁且不願，岑嶺況悠邈。傾筐壅故壤，棲息期鸞鷟。路遠清涼宮，一雨悟無學。南人始珍重，微我誰先覺。芳意不可傳，丹心徒自渥。長安新技出宮掖，喧喧初遍王侯宅。玉盤滴瀝黃金錢，皎如文龜麗秋天。八方定位開神卦，六甲離離齊上下。投變轉動玄機卑，星流霞破相參差。四分五裂勢未已，出無入有誰能知。乍驚散漫無處所，須臾羅列已如故。徒言萬事有盈虛，終朝一擲知勝負。修門象棋不復貴，魏宮妝奩世所棄。豈如瑞質耀奇文，願持千歲壽吾君。廟堂巾笥非餘慕，錢刀兒女徒紛紛。翠帷雙卷出傾城，龍劍破匣霜月明。朱脣掩抑悄無聲，金簧玉磬宮中生。下沉秋水激太清，天高地迥凝日晶，羽觴盪漾何事傾。